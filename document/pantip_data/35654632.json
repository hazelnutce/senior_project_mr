{"movie_name": "Deepwater Horizon", "text": "Deepwater Horizon (ไม่สปอยเนื้อหาสำคัญ)\n.\nภาพยนตร์สร้างจากเหตุการณ์จริงที่เคยเกิดขึ้นในประวัติศาสตร์ การระเบิดของแท่นขุดเจาะน้ำมันครั้งที่ใหญ่ที่สุดครั้งหนึ่งในหน้าประวัติศาสตร์ โดยหนังบอกเล่าถึงความกล้าหาญของเหล่าบรรดาคนงานบนแท่นขุดเจาะน้ำมัน Deepwater Horizon จากการระเบิดของแท่นขุดเจาะในอ่าวเม็กซิโกช่วงปี 2010 นำแสดงโดย Mark Wahlberg และกำกับภาพยนตร์โดย Peter Berg (The Kingdom (2007), Battleship (2012) และ Lone Survivor (2013)\n.\nแม้ตัวหนังจะบอกเล่าเรื่องราวตามสูตรสำเร็จของหนังหายนะทั่วไป แต่หนังกลับสามารถถ่ายทอดเหตุการณ์และกล่าวถึงโศกนาฏกรรมในครั้งนั้นได้แสนเจ็บปวด หนังพาผู้ชมเข้าสัมผัสกับชีวิตของผู้ทำงานบนแท่นขุดเจาะน้ำมันตั้งแต่ช่วงต้นผ่านความรัก มิตรภาพ และรูปแบบการทำงานต่างๆ ซึ่งผู้ที่มีความรู้ทางสายช่างและธรณีวิศวกรรมน่าจะเข้าถึงและอินไปกับเนื้อหาได้มากขึ้น ก่อนจะเข้าสู่ช่วงเหตุการณ์ความสูญเสียที่หนังได้พูดผ่านประเด็นด้านความสะเพร่า และระบบทุนนิยมเฮงซวยได้อย่างเข้มข้น\nด้วยการเนรมิตโมเดลจำลองแทนการใช้ CGI ในหลายๆฉากของทีมผู้สร้าง นั่นทำให้หลายๆช่วงของเหตุการณ์สามารถสร้างความสะพรึง โกลาหล และมีความสมจริงจนขนหัวลุก โดยหนังจะบอกเล่าถึงความกล้าหาญและความเสียสละของผู้ร่วมชะตาของโศกนาฏกรรมในครั้งนี้ควบคู่กันไปด้วย\nปล. สำหรับระบบ IMAX ในเรื่องนี้เรียกได้ว่าคุ้มค่ามาก ระบบภาพและเสียงสามารถถ่ายทอดหายนะในครั้งนี้ได้อย่างตื่นตาและชวนขนลุก เล่นเอาผู้ชมสะดุ้งไปกับหลายๆช่วงของเหตุการณ์กันเลยทีเดียว\n.\nMy Score : 8.0/10\n\n"}
