{"movie_name": "You’re Next", "text": "หนังเรื่องนี้จะว่าไปมันก็เป็นได้ทั้งหนังระทึกขวัญเพราะสร้างสรรค์ความตื่นเต้นและลุ้นระทึกตลอดทั้งเรื่อง และมันก็เป็นได้ทั้งหนังสยองขวัญเพราะภาพความโหดของมันเล่นเอาอ้าปากค้างไปหลายรอบ ถ้าอยากรู้ว่าหนังเรื่องไหน มันคือ “You’re Next คืนหอน คนโหด” ผลงานใหม่ล่าสุดจาก Adam Wingard\n\n\n\nพ่อกับแม่ที่มาซื้อบ้านหลังใหม่และชักชวนลูกๆ มาเจอหน้ากันเพื่อร่วมฉลอง ลูกๆ ทั้งสี่ต่างก็มีแฟนเป็นตัวเป็นตน ทะยอยกันมาเจอกันที่บ้านหลังนั้น โดยหารู้ไม่ว่าฆาตกรได้ฆ่าเพื่อนบ้านผู้โชคร้ายไปแล้วเมื่อวันก่อน พร้อมกับเขียนข้อความเท่บนกระจกว่า ‘You’re Next’\n\nและเมื่อพวกเขามาพร้อมหน้า เหตุการณ์น่าสะพรึงกลัวก็บังเกิดขึ้น เริ่มด้วยคนแรก แล้วก็คนต่อไป ต่อไป\n\n,,,,\n\nหนังอย่าง ‘You’re Next’ อาจจะไม่มีพล็อตอะไรที่โดดเด้ง อย่าไปคาดหวังอะไรเช่นนั้น แต่หนังกลับเลือกที่จะนำพาซึ่งความโหดมาประเคนแด่ผู้ชม ซึ่งก็ทำได้อย่างต่อเนื่องด้วยเพราะมีตัวละครให้เลือกเล่นได้เยอะนี่เอง อาจจะมีบางสิ่งที่พอคาดเดาได้ แต่ถ้าพยายามมากไปที่จะเดาเนื้อเรื่องให้มันเดินไปเกินหน้าตัวหนัง คุณก็จะไม่สนุกกับมันมากพอ\n\nหนังพยายามจะสร้างเซอร์ไพรส์ให้กับคนดูอยู่หลายที เมื่อมีบางสิ่งที่พวกนั้นคาดไม่ถึงและพวกมันต้องกลัว นักล่าชีวิตที่สวมใส่หน้ากากรูปสัตว์ป่า นัยว่านี่คือสิ่งที่เดรัจฉานทำกับมนุษย์ มันย่อมโหดเหี้ยมเกินธรรมดา ก็มูลเหตุการฆ่าครั้งนี้มันเป็นเช่นนั้นจริงๆ\n\nอาจจะแปลกใจตัวเองกันอยู่บ้าง หนังบางเรื่องเรารู้สึกสะอิดสะเอียดกับพฤติกรรมของตัวละครที่ฆ่าผู้อื่นอย่างโหดร้าย แต่กับเรื่องนี้ เราอาจพบตัวเองกำลังสะใจที่เห็นการเข่นฆ่าอย่างไร้ปรานี ไม่ใช่อะไรหรอก มันเป็นที่สไตล์ของหนังที่ดึงความโหดดิบในใจเราให้ออกมาทำงาน\n\nปลดปล่อยความโหดดิบของคุณออกมา แล้วคุณจะสนุกกับหนังเรื่องนี้\n\nเพิ่มเติม : http://bit.ly/154SZOM\n"}
