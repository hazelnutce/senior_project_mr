{"movie_name": "Big Hero 6", "text": "ได้เวลาของแอนิเมชั่นน่าสนใจปลายปี 2557 กันแล้วสินะ เริ่มเรื่องมาก็พบกับภาพอันแสนตื่นตาและดูสมจริงของนครสมมุติอย่างกรุงซานฟรานโซเกียว ที่มีลักษณะเหมือนซานฟรานซิสโก แต่มีสถาปัตยกรรมที่ผสมผสานความเป็นญี่ปุ่นเข้าไป ทำให้ดูแปลกตาไปจากที่เคยเห็นมาก แต่ก็ยังคงสวยงาม ลงตัว และเนียนตาอย่างกับดูภาพยนตร์ที่ถ่ายทำมาจากสถานที่จริง\n\nก่อนจะพาเราไปพบกับทาดาชิ พี่ชายของฮิโร่ที่ได้เล่าเรียนในวิทยาลัยเนิร์ด (ที่รับแต่เด็กเนิร์ดๆ เข้าเรียน) เขาสร้างเจ้าหุ่นเบย์แมกซ์ ที่เป็นเหมือนลูกโป่งสีขาว พองๆ นุ่มๆ และมีภารกิจเป็นหุ่นที่คอยดูแลรักษาพยาบาล ถูกตั้งโปรแกรมให้เป็นหุ่นยนต์ที่อบอุ่นมาก พี่ชายคาดหวังให้น้องได้เข้าเรียนที่เดียวกัน แต่น้องชายที่มีแววอัจฉริยะไม่แพ้กันกลับสนใจการแข่งขันโรบ็อตเสียมากกว่า\n\nแต่แล้ววันหนึ่ง สองพี่น้องอัจฉริยะก็มีอันต้องพรากจากกัน ด้วยอุบัติเหตุครั้งนั้น ได้พรากพี่ชายไปจากผู้เป็นน้อง ความซึมเศร้าทำให้เบย์แมกซ์เริ่มทำงาน ความน่ารัก ตลก และอบอุ่นของเบย์แมกซ์กำลังเยียวยาจิตใจของฮิโระอย่างช้าๆ พร้อมๆ กับความรู้สึกที่อยากจะจับตัววายร้ายทำให้พี่ชายของตนต้องตายไป จึงเกิดการรวมกลุ่มซูเปอร์ฮีโร่เด็กเนิร์ดขึ้นมาโดยมีเบย์แมกซ์เป็นศูนย์กลาง\n\n\nแม้ว่าแอนิเมชั่นเรื่องนี้จะสร้างมาจากหนังสือการ­์ตูนของ มาร์เวล คอมิคส์ แต่ก็มีการเปลี่ยนแปลงคาแรคเตอร์และเรื่องราวที่มาที่ไปของเหล่า Big Hero 6 ไปพอสมควร และจะไม่เกี่ยวข้องกับจักรวาลใดๆ ของมาร์เวลเอง\n\nเป็นหนังที่มีทั้งความตลกน่ารักในบางช่วง แล้วก็ตัดสลับด้วยฉากน่าตื่นเต้นและตื่นตา บางเวลาก็หันซึ้งน้ำตาซึม แล้วก็หันมายิ้มปลื้มปริ่มประทับใจ ด้วยเนื้อหาที่ไม่ซับซ้อนเหมาะกับเด็กๆ ที่จะทำความเข้าใจ\n\nหนังนำเสนอเรื่องการกอดเยอะมาก จนดูแล้วอยากจะมีเบย์แมกซ์สักตัวเอาไว้กอดจังเลย!\n\nBig Hero 6 | http://bit.ly/15Bsmrw\n"}
