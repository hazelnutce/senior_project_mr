{"movie_name": "The Amazing Spider-Man 2 ดิ อะเมซิ่ง สไปเดอร์แมน 2: ผงาดจอมอสุรกายสายฟ้า", "text": "ภาคต่อกับใยแมงมุมที่เริ่มหย่อนลง\n\nการกลับมาของสไปดี้ เวอร์ชั่นใหม่ ภายใต้การกำกับของ Marc Webb ซึ่งในภาคแรกถือว่าเป็นการเปิดเรื่องใหม่ในแนวทางของตัวเองได้อย่างสวยงาม จนแทบจะลืมไปเลยว่า เราเพิ่งจะได้ดู Spider Man เวอร์ชั่นแซม ไรมี่ไปเมื่อไม่กี่ปีก่อนเอง\n\nภาคต่อ มาพร้อมเรื่องราวที่ใส่มาเยอะขึ้น, ปมดราม่าที่หนักขึ้น รวมไปถึงการเปิดเผยความลับหลายๆอย่างที่เกี่ยวข้องกับครอบครัวของปีเตอร์ พาร์คเกอร์ .... แต่ในความเยอะขึ้น กลับกลายเป็นความเยิ้นเย้อ อืดอาด แม้จะไม่ถึงกับน่าเบื่อ แต่ก็ค่อนข้างบั่นทอนความน่าสนใจลงไปพอสมควร\n\nฉากแอคชั่น มีน้อยลง แถมยังอ่อนแรง การต่อสู้ระหว่างสไปดี้และผู้ร้ายทั้งหลายก็นำเสนอแบบผ่านๆ น้ำหนักของเรื่องราวก็ไร้ทิศทาง สะเปะสะปะไปไม่สุดสักทาง ... ที่แย่หน่อยคืองานเทคนิคพิเศษครับ ค่อนข้างหลอกตา\n\nAndrew Garfield อาจจะทำหน้าที่ได้ดีในจุดที่ต้องแสดงออกทางอารมณ์ แต่เสน่ห์บนจอ ถือว่า ไม่โดดเด่น .. แม้จะอยู่ในบทนำของเรื่อง แต่ก็ถูก Dane DeHaan ในบทกรีน ก๊อปลิน/แฮร์รี่ ออสบอร์น ขโมยความเด่นไปในหลายช่วง แม้บทตัวร้ายสำคัญตัวนี้ จะมีสีสันในฉากแอคชั่นน้อยมากก็ตาม\n\nJamie Foxx ในบทตัวร้ายอิเล็กโทร ... เป็นตัวร้ายที่ไม่มีอะไรให้ทำมากมาย และไม่มีอะไรน่าจดจำ ... ในขณะที่ Emma Stone ในภาคแรกเจิดมากกกกกับบทเกว็น สเตซี่ ซึ่งได้รับการปูบทให้เป็นผู้หญิงที่มีดีมากกว่าความสวย เธอฉลาด และพร้อมจะกลายเป็นผู้ช่วยของสไปดี้ได้ในยามคับขัน ... ภาคต่อ ดูจะไม่ได้สานต่อสิ่งที่ปูเอาไว้สักเท่าไหร่\n\nถึงแม้ Amazing Spider-Man 2 จะลดระดับความสนุก และความน่าสนใจลงไปบ้าง ซึ่งเป็นเรื่องธรรมดาของหนังที่ถูกตั้งอยู่บนความคาดหวังที่สูง หลังจากภาคแรกทำไว้ได้ดี .. (ต่างจาก Captain America ที่ภาคต่อเต็มไปด้วยพลังที่มากขึ้น)\n\nโดยรวมๆ ไม่ถึงกับแย่ครับ แอบมีน่าเบื่อบ้าง อาจจะเพราะการพยายามยัดอะไรลงมามากไปหน่อย ซึ่งหากมองทีละช่วงๆไป มันก็พอเพลินๆได้อยู่ครับ ... ถ้าคิดถึงสไปดี้ ก็ตีตั๋วไปดูได้เลยครับ\n\n\nพื้นที่โฆษณา แวะมาคุยกันได้ครับ ...\nhttps://www.facebook.com/CinemaParadiso.by.Golffy\n"}
