{"movie_name": "รีวิวหนังเรื่อง The Best of Me", "text": "ให้ 6/10 หนังรักโรแมนติก เรื่องราวรักแรกในวัยเด็กที่กลับมาพบเจอกันอีกครั้งในเวลา 20 ปีต่อมาในวันอ่านพินัยกรรมของทัค ผู้ใหญ่คนสนิท ดัดแปลงมาจากหนังสือนวนิยายขายดีในชื่อเดียวกันและอำนวยการสร้างโดย Nicholas Sparks ผู้แต่ง The Notebook (2004), Dear John (2010) และ Safe Haven (2013)\n\nThe Best of Me เป็นหนังที่ดำเนินเรื่องค่อนข้างเอื่อย แต่ยังไม่ถึงกับเฉื่อยจนน่าเบื่อ คล้ายๆจะสร้างขึ้นมาเพื่อกลุ่มคนดูที่เป็นผู้หญิงโดยเฉพาะ กับคาแรกเตอร์ของพระเอกที่ผู้หญิงน่าจะใฝ่ฝันให้คนรักของตัวเองเป็น เนื้อเรื่องเป็นไปตามขนบหนังรักโรแมนติก ผูกเรื่องกลมจนเกินไปจนสามารถเดาทิศทางของหนังได้ทั้งหมด\n\nทั้งเรื่องดำเนินมาแบบไม่ได้น่าเกลียดอะไรนัก ทำเส้นเรื่องของทัคกับตัวละครหลักดีกว่าเส้นรักซึ่งไม่ได้หวือหวาหรือซึ้ง ตอนจบของหนังจบได้น่าเกลียดจนสามารถเรียกได้ว่าเป็น “หนังน้ำเน่า” สไตล์ฝรั่งอย่างเต็มปากเต็มคำ เพราะทุกอย่างมันพอดิบพอดีจนเกินไป\n\nเสื้อผ้านางเอกในวัยเด็กน่ารัก แต่หากเปลี่ยนคนแสดง (Liana Liberato) เสื้อผ้าคงจะดูดีกว่านี้มาก และอาจจะทำให้คนดูรักตัวละครวัยเด็กตัวนี้มากกว่านี้ ส่วนตัวพระเอกในวัยเด็ก (Luke Bracey )นี่ดูมีอายุเทียบเท่ากับพระเอกในตอนโตเลยทีเดียว (James Marsden) ซึ่งก็ไม่ได้ขัดใจสักเท่าไหร่ แต่ที่ขัดใจคือทั้ง 2 คนไม่มีความคล้ายคลึงกันเลยในส่วนของหน้าตา\n\nโดยส่วนตัวถือว่าหนังจัดอยู่ในระดับเฉยๆ แต่ไม่คิดว่าคนที่ยังไม่ลืมรักแรกจะอินกันทุกคน น่าจะเหมาะสำหรับการเก็บไว้ดูวันจันทร์ถึงวันพุธที่ตอนนี้มีโปรตั๋วหนัง 80-120 บาททั้งในเครือ SF และ Major ค่ะ\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
