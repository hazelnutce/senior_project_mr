{"movie_name": "The Imitation Game", "text": "[Mini-Review] The Imitation Game ถอดรหัสลับ อัจฉริยะพลิกโลก (No spoil)\n\nอลัน ทัวร์ริ่ง (เบเนดิกต์ คัมเบอร์แบทช์) นักคิด นักคณิตศาสตร์ และนักตรรกศาสตร์ไฟแรงจากมหาวิทยาลัยเคมบริดจ์ สร้างชื่อเสียงโด่งดังจากการสร้างทฤษฎีรองรับการประดิษฐ์เครื่องคอมพิวเตอร์ ทฤษฎีดังกล่าวได้ถูกนำมาใช้จริงในสงครามระหว่างอังกฤษและอเมริกาในยุคสงครามโลกครั้งที่ 2 เมื่อกองทัพเรือเยอรมันได้นำเครื่องอีนิกม่ามาใช้ในการส่งข้อความ ทัวร์ริ่งจึงต้องเข้าทำแบบทดสอบของกองทัพอังกฤษเพื่อที่จะเข้าไปประดิษฐ์เครื่องถอดรหัสโดยใช้ทฤษฎีของเขาเอง (Cr.majorcineplex.com)\n\nภาพยนตร์ได้รับการเสนอชื่อเข้าชิงออสการ์ ถึง 8 สาขา และล่าสุดยังคว้ารางวัลขวัญใจมหาชนในงานเทศกาลภาพยนตร์นานาชาติโตรอนโต้ 2014 มาได้อีกด้วย หนังเล่าถึงอัตชีวประวัติบุคคลสำคัญของโลก Alan Turing นักคณิตศาสตร์อัจฉริยะ ผู้ได้รับภารกิจให้ถอดรหัสลับเพื่อหยุดยั้งโศกนาฏกรรมและสงครามโลกครั้งที่ 2 แม้หน้าหนังจะดูอึมครึม จริงจัง แต่การบอกเล่าเรื่องราวอัจฉริยะผู้นี้กลับเข้าใจง่ายและน่าค้นหา การนำเสนอเรื่องราวของตัวละครหลักตัดกับภาพเหตุการณ์ในอดีตสามารถสะท้อนถึงความโหดร้ายของสงคราม ตัวตน และภูมิหลังอันน่าเศร้าของ Alan Turing ได้อย่างมีชั้นเชิง บทบาทการแสดงของ Benedict Cumberbatch คือความหนักหน่วงของหนังเรื่องนี้ เรียกได้ว่าสามารถบอกเล่าเรื่องราวและถ่ายทอดความเป็นตัวตนของอัจฉริยะผู้นี้ได้แบบเข้าถึงจิตวิญญาณ นอกจากเรื่องราวของตัวละครหลักภายในเรื่องแล้ว ตัวหนังได้บอกเล่าถึงสภาพบ้านเมืองในยุคสมัยนั้น กลโกงในการล้วงข้อมูลลับ สิทธิความเป็นมนุษย์ได้อย่างน่าสนใจ ก่อนนำมาซึ่งบทสรุปอันน่าสลดใจของการให้ความหมายระหว่างวีรบุรุษสงครามกับอาชญากร\n\nMy Score : 9.5/10\n\n"}
