{"movie_name": "The Finest Hours ชั่วโมงระทึกฝ่าวิกฤติทะเลเดือด", "text": "[Mini-Review] The Finest Hours ชั่วโมงระทึกฝ่าวิกฤตทะเลเดือด (ไม่สปอยเนื้อหาสำคัญ)\n.\nภาพยนตร์สร้างจากเรื่องจริงที่เกิดขึ้นในช่วงปี 1952 จากเหตุการณ์พายุขนาดใหญ่โจมตีชายฝั่งตะวันออกของสหรัฐอเมริกา จนทำให้เรือบรรทุกน้ำมันที่มีลูกเรือกว่า 30 ชีวิต ต้องตกอยู่ในนาทีชีวิต โดยหน่วยป้องกันชายฝั่งของสหรัฐได้ส่งเรือกู้ชีพฝ่าพายุออกไปเพื่อช่วยเหลือพวกเขาให้กลับมาอย่างปลอดภัย ท่ามกลางอุณหภูมิอันหนาวจัด คลื่นที่สูงกว่า 60 ฟุตและแรงลมปะทะระดับเฮอร์ริเคน ตัวหนังถ่ายทอดรายละเอียดเรื่องราวในช่วงยุดนั้นได้ยอดเยี่ยมมาก ทั้งสถานที่ การแต่งกาย และวิถีชีวิตของผู้คนในยุคนั้น ตัวหนังแบ่งเส้นเรื่องออกเป็น 2 เหตุการณ์ในช่วงต้น คือเหตุการณ์บนเรือ เอสเอส เพนเดิลตัน เรือบรรทุกน้ำมันแบบ T-2 ที่ถูกคลื่นซัดจนขาดออกเป็น 2 ท่อน และเรื่องราวของหน่วยป้องกันชายฝั่งของสหรัฐฯที่สถานีชาธาม รัฐแมสซาจูเซ็ทส์ ซึ่งรวมถึงวีรบุรุษ Bernie Webber นำแสดงโดย Chris Pine รวมอยู่ด้วย การนำเสนอเรื่องราวชีวิตของตัวละครภายในเรื่อง ทำได้หนักหน่วงไม่แพ้ความแรงของพายุที่โหมซัดกระหน่ำ การบอกเล่าเรื่องราวและปมชีวิตของตัวละครในช่วงต้นสามารถทำให้การเข้าถึงบรรยากาศและความรู้สึกในช่วงท้ายได้ดีทีเดียว การออกแบบฉาก CG และการเลือกใช้มุมกล้องจัดได้ว่ายอดเยี่ยมมาก ทั้งการส่งต่อเหตุการณ์ และการเคลื่อนไหวตามแรงซัดของคลื่นที่โหมกระหน่ำ เรียกได้ว่าทั้งเนื้อเรื่องและงานภาพ สามารถทำให้ผู้ชมเย็นเฉียบ เปียกปอนไปด้วยแรงคลื่น และประทับใจจนน้ำตาไหลในช่วงท้ายได้ง่ายๆเลย\n.\nMy Score : 9.0/10\n\n"}
