{"movie_name": "พี่มากพระโขนง", "text": "นี่เป็นฉบับตีความใหม่ที่ตอนแรกหน้าหนังมันตลกจนผมไม่คิดอยากจะไปดู เพราะเบื่อหนังตลกไทยและคิดว่าจะตลกจนไม่เหลือเค้าเดิมของตำนานแม่นาคพระโขนง แต่สุดท้ายก็ทนกระแสไม่ไหวจนต้องไปดู กลายเป็นว่าที่เราคิดไว้นี่ผิดคาดไปมากเลย แถมยังได้อะไรที่เกินคาดกลับมาด้วย\n\nเวอร์ชั่นนี้ยังคงเป็นแม่นาคพระโขนงครบทุกฉากทุกตอนทุกประการ แต่สิ่งที่เพิ่มมาคือหนังได้สอดแทรกมุกตลกมาเนียนๆ ไปพร้อมกับการดำเนินเรื่องที่ยังคงความน่ากลัวและก็ซึ้งอบอุ่นไปในตัว (ที่มากกว่าเดิมด้วย) ยิ่งฉากไคลแม็กซ์ตอนจบที่ตีความใหม่ซ้อนกันทั้งมุมแม่นาคและมุมพี่มากนี่สุดยอด จนต้องชมเลยว่าคนเขียนบทเรื่องนี้นายแน่มาก ที่กล้าจบแบบนี้ แถมทลายกำแพงของสูตรสำเร็จเดิมๆ ออกไปหมดเลย\n\nใครที่เบื่อ GTH เบื่อแนวเดิมๆ ที่ช่วงหลังค่ายนี้ทำมา และกำลังหมดศรัทธา นี่แหละคือหนังที่พิสูจน์ความสามารถของค่ายนี้เลยว่ายังมีฝีมืออยู่ กล้าคิดแตกต่างและทำออกมาได้ดีเกินคาดด้วย ช่วงหลังไม่ค่อยอยากจะเชียร์หนัง GTH หลังๆ สักเท่าไหร่ แต่เรื่องนี้ขอเชียร์ด้วยใจเลยว่าควรไปดูกัน เป็นหนังไทยแท้ๆ ที่ควรค่าแก่การเข้าชมในรอบปีนี้จริงๆ\n\nแก้ไขข้อความเมื่อ 29 มีนาคม 2556 เวลา 22:25 น."}
