{"movie_name": "Spy สปาย", "text": "อีกครั้งที่มีหนังเรื่องใหม่ที่ฉีกกฎเกณฑ์ของหนังสายลับต่างๆ ออกไป ด้วยการเลือกให้ตัวละครหลักกลายเป็นผู้หญิง แถมไม่ใช่สาวสวยทรงเสน่ห์แต่อย่างใด หากกลับเป็นสาววัยสี่สิบที่อ้วนตุ๊ต๊ะผู้เฝ้าหลงสายลับหนุ่มคู่หูโดยที่เธอไม่เคยได้ออกภาคสนามแม้สักที ‘Spy’ หนังจากค่าย Fox ที่กำลังมาแรงด้วยคะแนนนักวิจารณ์ที่ค่อนข้างสูงทีเดียว ผลงานจากผู้ชายที่ชื่อ Paul Feig ที่รับไปทำคนเดียว ทั้งเขียนบทและทั้งกำกับ\n\n\nเขาเลือกเอา Melissa McCarthy มาสวมบทบาทเป็น Susan Cooper คู่หูสายลับที่ความสามารถเป็นเยี่ยม เธอช่วยเหลือคู่หูหนุ่มหล่ออย่าง Bradley Fine (Jude Law) ให้ทำงานสำเร็จลุล่วงได้เสมอมา เพียงแต่ว่างานล่าสุด กลายเป็นว่าเธอต้องสูญเสียคู่หูของตนไป นั่นไม่สำคัญเท่าความรู้สึกที่เธอมีให้กับเขามันมากเกินกว่าคำว่าคู่หู\n\nแต่ไฟน์กลับไม่เคยรู้อะไรเลย\n\nในวินาทีที่เธอกลายมาเป็นสายลับภาคสนามเสียเอง เธอกลับต้องเจอสายลับตัวฉกาจ อย่าง Rick Ford (Jason Statham) ที่มักจะพร่ำเพ้อถึงประสบการณ์อันมากล้นของตนจนน่ารำคาญ ก็เลยทำให้วิถีการเป็นสายลับของเธอต้องทั้งยุ่งยากและทั้งมีตัวช่วยไปพร้อมๆ กัน\n\nหนังมีฉากโน้นฉากนี้ที่เราอาจเคยเห็นจนชินตาจากหนังสายลับบางเรื่อง หนังใส่พล็อตเรื่องที่พลิกกลับไปกลับมาตามสไตล์หนังสายลับทั่วไป แต่เปลี่ยนแกนเป็นว่าตัวเอกเป็นฝ่ายหญิงที่ดูภายนอกไม่น่าจะเหมาะเป็นสายลับเอาเสียเลย\n\nนอกจากนี้ ยังมีดาราอีกเพียบที่จะมาช่วยความฮาและช่วงเวลาขโมยซีนจนคุณได้ขำจนกรามเกือบค้างกันเลยเชียวล่ะ\n\nสปาย | http://bit.ly/1SVYKcC\n"}
