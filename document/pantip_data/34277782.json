{"movie_name": "Chinatown", "text": "Chinatown (1974 , Roman Polanski) : ไชน่าทาวน์ , Directed by Roman Polanski\n.\nด้วยเนื้อหาของเรื่องที่มีความซับซ้อน และเชื่อมโยงกันได้อย่างน่าทึ่ง ตั้งแต่เรื่องราวชู้สาวเล็กๆ ไปจนถึงการพัวพันปัญหาคอรัปชั่นที่ใหญ่ที่สุดในลอสแองเจลิส โดยนำเสนอผ่านตัวละครฟิล์มนัวร์อย่าง เจค (รับบทโดย Jack Nicholson) นักสืบที่มากด้วยเล่ห์กลและเทคนิคที่แพรวพราว ตัวหนังไม่เชิงเป็นแนวสับขาหลอกผู้ชม แต่ดำเนินเรื่องไปข้างหน้า ให้เราร่วมค้นหาคำตอบพร้อมกับตัวละครอย่างไม่ช้าไม่เร็วเกินไป แม้เจคจะไม่ใช่พระเอกในอุดมคติ ที่ต้องขาวใสสะอาดและไม่ลงมือลงไม้กับผู้หญิง แต่ก็ไม่อาจปฏิเสธได้ว่าตัวละครอย่างเจคนั้น ก็มีเสน่ห์ที่น่าดึงดูดและชวนหลงใหลได้มากพอดู ตัวหนังยังคงค่อนข้างมีข้อจำกัดในด้านมุมกล้อง ที่ดูแล้วบางฉากนั้นก็ไร้มิติ ส่งผลให้กลายเป็นข้อเสียเล็กๆที่ไม่พึงมีในบทหนังยอดเยี่ยมเช่นนี้ ด้านตัวละครสาวอย่าง เอเวอลีน ที่เข้ามาพัวพันกับเจคในฐานะนายจ้างและคนรัก ก็ทำให้เราอยากคอยเฝ้าติดตามและรู้จักตัวเธอให้มากยิ่งขึ้น กับเอเวอลีนจึงมีทั้งความรู้สึกที่ชวนสงสาร เห็นใจ และทำให้เรารู้สึกผูกพันได้ไม่แพ้เจคเลย บทบู๊ในแต่ละฉากที่จำเป็นต้องใช้แอคติ้งเยอะๆ ล้วนถูกถ่ายทอดออกมาได้อย่างสมจริงและรุนแรง ตัวละครในเรื่องทุกตัวล้วนมีความเป็นมนุษย์สูง ไม่เว้นแม้แต่ตัวเอกอย่างเจค ที่มีทั้งโชคดีและร้ายเข้ามาในชีวิตปะปนกันไป ตรรกะและเหตุผลต่างๆถูกนำมาใช้ในหนังได้อย่างชาญฉลาดและไม่ขาดชั้นเชิง ไชน่าทาวน์ก็สื่อถึงปูมหลังที่ชวนเจ็บปวด ทั้งเป็นเหตุการณ์ที่เปลี่ยนแปลงชีวิต และเรื่องน่าสลดต่อตัวละครอย่างเจคพร้อมกับผู้ชมแบบไม่มีวันลืมเลือน\n\nผู้เขียน C. Non\n\nMovie Insurgent & เด็กรักหนัง\n\nhttps://www.facebook.com/groups/781806401913101\n\nhttps://www.facebook.com/DekRakNang18\n"}
