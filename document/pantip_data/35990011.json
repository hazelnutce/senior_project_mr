{"movie_name": "song of the sea", "text": "Song of the Sea\nทะเลเพรียกหา\n\nท้องทะเลนั้นแท้จริงซ่อนความลับบางอย่างไว้\n\nที่ประภาคารริมทะเลแห่งหนึ่งมีบ้านหลังหนึ่งซึ่งพ่อ ลูกชาย และลูกสาวคนเล็กอาศัยอยู่ด้วยกันสามคนพ่อลูก ผู้เป็นแม่จากไปอย่างมีเงื่อนงำตั้งแต่ลูกสาวคนเล็กเพิ่งเกิด แต่แล้วในงานวันเกิดของลูกสาวคนเล็กได้เกิดเรื่องประหลาดขึ้นทำให้ผู้เป็นพ่อต้องตัดสินใจส่งลูกทั้งสองไปอยู่กับย่าในเมืองอย่างจำใจ หากแต่ว่าเรื่องราวประหลาดต่างๆก็ยังคงไม่หมดไป อีกทั้งมีทีท่าว่าจะวุ่นวายมากขึ้นด้วยซ้ำ การผจญภัยของสองพี่น้องจึงเริ่มต้นขึ้น\n\nแม้เนื้อเรื่องหลักของหนังจะมาจากนิทานความเชื่อแต่กลวิธีการดำเนินเรื่องนั้นแสนจะสนุกเกินคาด จริงอยู่ว่าเนื้อเรื่องอาจจะไม่ลึกซึ้งมากเพราะตั้งใจทำมาให้ดูง่าย เด็กดูได้ผู้ใหญ่ก็ดูดี เราจะรู้สึกเพลิดเพลินอย่างไม่มีรู้สึกเบื่อ มุกตลกจริงๆแทบจะไม่มีเลยก็ว่าได้ มีแต่ความน่ารักน่าชังของตัวละครที่หนังพยายามทำให้เกินจริงจนแฟนตาซีหน่อยๆก็เลยกลายเป็นความตลกที่ดูเป็นธรรมชาติไปได้\n\nตัวเอกของหนังเรื่องนี้ที่ไม่พูดถึงไม่ได้คือ งานภาพ ที่ดีเกินคาดไปเยอะมาก จนนึกไม่ออกเลยว่าเราจะได้เห็นลายเส้นแบบนี้ในหนังอนิเมชั่นเรื่องอื่นอีกหรือไม่เพราะมันช่างแตกต่างและแปลกใหม่เสียเหลือเกิน เป็นงานภาพที่ไม่เน้นสมจริงแต่แปลกประหลาดอย่างลงตัว มันสวยมากจริงๆ\n\nที่ใต้ทะเลมีความงามบางอย่างซ่อนอยู่ชนิดที่ไม่มีใครคาดถึงเลยทีเดียว\n\nขบเคี้ยวหนัง\n"}
