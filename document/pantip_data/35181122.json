{"movie_name": "X-MEN: APOCALYPSE", "text": "X-Men Apocalypse ถ้าพูดในเรื่องความยอดเยี่ยมแล้ว ถือว่ายอดกว่าหนังฮีโร่หลายๆเรื่อง แต่ถือว่าต่ำกว่ามาตรฐานของหนัง X-Men อย่างเห็นได้ชัด แต่ไม่ใช่ว่าหนังจะไม่มีข้อดีเอาเสียเลย ฉากต่อสู้ในช่วงท้ายยอดเยี่ยมเอามากๆ สนุกและลุ้นตลอดเวลา หากแต่สิ่งที่สอดแทรกในหนัง X-Men ทุกภาคแต่ในภาคนี้ไม่มีก็คือ 'ประเด็นความแตกต่าง' ระหว่างมนุษย์และ Mutant เราอาจจะเห็นประเด็นขัดแย้งผ่านตัวละครอย่าง Cyclops และ Jean แต่ไม่หนักแน่นและรุนแรงแบบใน X-Men 2 หรือในภาค First Class\nตัวร้ายอย่าง Apocalypse ทำออกมาได้ดี และน่าเกรงขามในพลังของมัน โดยไม่ต้องทำท่าทำทางอะไรมากนัก เราสามารถสัมผัสได้ว่าเจ้านี่มันเก่งจริง มันโหดจริง เสียดายที่พูดมากไปนิดนึง และตอนจบที่ง่ายไปหน่อย แต่โดยรวมถือว่าไม่เสียดายของเท่า Ultron\nตัวละครที่ชอบที่สุดยังคงเป็น Magneto หนังแสดงให้เห็นว่าตัวเขานั้นพยายามไปอยู่อย่างคนปกติ และเชื่อมั่นแล้วว่าตนเองสามารถเป็นคนดีได้ เพียงแต่สิ่งที่หนัง X-Men มีให้เห็นเสมอนั่นคือ ความน่ากลัวของมนุษย์ต่อสิ่งที่ตนไม่รู้ ซึ่งเป็นอีกครั้งที่ Magneto แพ้ให้กับสิ่งนี้ และกลายเป็นลูกเมียที่รักสุดหัวใจต้องเป็นเหยื่อของความกลัวของมนุษย์\nตัวละครที่เด่นอีกตัวอย่าง Quicksilver ยังคงขโมยซีนได้ดีเช่นเดิม ฉากจุดขายแบบในภาคที่แล้ว ยังคงใช้ได้ผล บวกเข้ากับคาแร็คเตอร์ความเกรียนของเจ้าตัวแล้ว ยิ่งทำให้ตัวละครนี้มีเสน่ห์มากกว่าอีกฉบับอย่างเห็นได้ชัด\nเหล่ามนุษย์กลายพันธุ์รุ่นใหม่ ทำผลงานออกมาได้ดีทุกท่าน สามารถมีจุดเด่นและฉากขายของได้อย่างเต็มประสิทธิภาพ แอบเสียดาย Professor X ที่บทง่ายไปนิดหน่อย ทั้งทีปกติจะระวังกว่านี้ แต่ภาคนี้แลดูยอมง่ายไปหน่อย\nประเด็นที่หนังเน้นไปจริงๆมักจะเป็นการยอมรับในตัวตนและพลังของตนเองมากกว่า ผ่านตัวละคร Mutant รุ่นใหม่ๆ หากเราพยายามทำอะไรที่มันฝืนตัวเอง ยังไงก็ไม่มีทางดี แต่หากสิ่งที่ทำนั้นเป็นตัวตน หรือสิ่งที่เราเป็นอยู่แล้ว ยังไงก็ต้องมีคนยอมรับเสมอ\nโดยรวมแล้วถือว่าตกมาตรฐานของหนัง X-Men และมาตรฐานของ Bryan Singer ไปหน่อย แต่ภาพรวมไปแย่มากมายนักและยังพอพูดได้ว่าหนังฮีโร่ปีนี้สนุกทุกเรื่องได้อยู่ และเป็นการปิดไตรภาคของ X-Men First Class ได้อย่างสมบูรณ์\n"}
