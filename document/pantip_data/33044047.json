{"movie_name": "รีวิว หนังเรื่อง The One Ticket ตัวพ่อเรียกพ่อ", "text": "ให้ 7.5/10 หนัง Comedy Drama เรื่องราวของนักเขียนการ์ตูนซึ่งเป็นคุณพ่อสุดห่วยลืมว่าลูกสาววัย 7 ขวบฝากเงินไปซื้อบัตรคอนเสิร์ต เขาจึงนำเงินที่เห็นอยู่ไปใช้ซื้อของอย่างอื่นแทนจนหมดเกลี้ยง งานเลยเข้าทันที คุณพ่อสุดเห่ยจึงต้องหาทุกวิถีทางเพื่อทำให้ได้บัตรคอนเสิร์ตมาคืนลูกสาวให้ได้\n\nหนังนำเสนอมุมมองเกรียนๆเห่ยๆของโป้งคุณพ่อสุดห่วยที่รับบทโดยแดนได้ดี มีความ real และเป็นธรรมชาติของผู้ชายกากๆที่ไม่ค่อยมีความรับผิดชอบและไม่ประสบความสำเร็จในชีวิต ดำรงชีพตามวิถีของนักเขียนที่มักได้เงินน้อยไม่พอหมุน ชนิดที่ว่าถ้ากินแกลบจริงๆได้คงจะกินแทนข้าวไปแล้ว สิ่งที่ทำให้หนังน่าสนใจขึ้นอีกก็คือ การขัดแย้งของบุคลิกตัวละคร อย่างป.ปลา ลูกสาวของโป้ง (น้องยูเค) ที่แม้อายุเพียงแค่ 7 ขวบ แต่กลับต้องรับผิดชอบเกินวัย ดูแลตัวเองทุกอย่าง แล้วไหนจะต้องดูแลพ่อในบางทีอีก\n\nเส้นเรื่องดราม่าระหว่างพ่อลูกทำได้ดีกว่ามุกตลก ชนิดที่ว่าแอบมีน้ำตาซึมๆอยู่บ้าง ส่วนมุกตลกนั้นไม่ใช่แนวที่ฟังแล้วต้องฮากร๊ากหัวเราะลั่น แต่เป็นแนวหัวเราะหึหึในความเกรียนของตัวละครตามสไตล์แดนที่ขำบ้างไม่ขำบ้าง และเป็นมุกในความน่ารักของน้องยูเค...ชอบทุกๆซีนที่มีน้องยูเคอยู่ น้องน่ารักสดใสอย่าบอกใคร ดูเท่าไหร่ก็ไม่เบื่อ ไม่ต้องมีตัวประกอบตัวอื่นๆในเรื่องก็ยังได้เลย\n\nยังดีที่ The One Ticket ตัวพ่อเรียกพ่อ เมื่อดูจบยังมีคุณค่าและได้อะไรติดออกมาบ้าง ไม่เหมือนหนังตลกบางเรื่องที่ดูจบแล้วก็จบกันไปในส่วนประเด็นของสาระตัวเรื่อง สิ่งที่ไม่ชอบในเรื่องนี้มีอยู่ 2 จุด คือการออกแบบตัวละครตัวที่ชอบกินไข่ซึ่งแสดงโดยใหม่วงไอน้ำ และหนวดเคราของพี่กอล์ฟฟักกลิ้งฮีโร่ กับการแสดงที่ใหญ่ไปหน่อย\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
