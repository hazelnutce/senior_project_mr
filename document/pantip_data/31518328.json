{"movie_name": "Old Boy : เปิดบัญชีแค้น", "text": "       โจ ผู้ชายธรรมดาๆคนหนึ่ง ที่อยู่ๆตื่นมากลับพบว่าตัวเองถูกขังเดี่ยวอยู่ในห้องของโรงแรมที่ไร้ทางออก ถึงแม้ว่าจะมีอาหารให้ทุกมื้อ มีทีวีให้ดู มีน้ำให้อาบ แต่ไม่มีคำอธิบายหรือเหตุผลใดๆจากผัที่จับเขามาขังเลยว่าทำไมเขาถึงถูกจับขังอยู่ที่นี่\n       20 ปีผ่านไป เขาถูกปล่อยตัวออกมายังโลกภายนอก สิ่งเดียวที่อยู่ในหัวของเขาก็คือ การตามล่าหาตัวคนที่อยู่เบื้องหลัง เพื่อล้างแค้นบุคคลปริศนาให้สาสม ก่อนที่เขาจะตระหนักว่า เรื่องราวทั้งหมดมันไม่ได้ง่ายอย่างที่เขาคิด\n       เป็นหนังดราม่าแอคชั่นสืบสวนสุดโหด (เรท ฉ 20+) ที่รีเมคมาจากหนังเกาหลีเมื่อ 10 ปีก่อน บอกก่อนเลยว่าผมไม่เคยดูเวอร์ชั่นเกาหลีมาก่อน ทำให้เรื่องนี้ดูสดและใหม่มากสำหรับผม เนื่องจากพล็อตเรื่องที่แปลกและแหวกแนว เนื้อเรื่องเจ๋งมาก เซอร์ไพรส์ซะจนเดาทางไม่ถูก ประกอบกับวิธีการเล่าเรื่องที่เข้าใจง่าย และสร้างความอยากรู้อยากเห็นถึงเหตุการณ์ต่อไป ดูแล้วไม่มีเบื่อเลยครับ\n       ตัวหนังสามารถเล่นกับจังหวะและอารมณ์คนดูได้ดี ดูแล้วทั้งลุ้น ระทึก และมันส์สุดๆ บทจะโหดก็เล่นซะสะใจ บทจะเศร้าก็สะเทือนใจสุดๆ แถมฉากแอคชั่นทำได้ดี สะใจ มีฉาก Long Take ฉากนึง ที่ถ่ายต่อเนื่องได้สนุก ตื่นเต้น รู้จักเล่นกับมุมกล้องและจังหวะการเคลื่อนที่ได้ดี เจ๋งมากครับ\n       โดยรวมถือว่า เป็นหนังน่าดูอีกเรื่องที่ไม่ควรพลาด (สำหรับคนที่ไม่เคยดูเวอร์ชั่นเกาหลี ส่วนถ้าใครที่เคยดูแล้ว อาจจะไม่ชอบเรื่องนี้ก็ได้นะครับ เพราะมันไม่มีอะไรใหม่แล้วอ่ะ) บทเจ๋ง เล่าเรื่องดี แอคชั่นสะใจ ดราม่าได้โล่ มุมกล้องเยี่ยม อาจจะดูเว่อร์ๆไปนิด แต่ก็ถือว่าทำได้น่าประทับใจเลยหละครับ ^ ^\n9/10\n"}
