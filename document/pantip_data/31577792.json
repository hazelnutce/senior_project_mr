{"movie_name": "All Is Lost : ออล อีส ลอสต์", "text": "       ระหว่างการเดินทางตามลำพังท่ามกลางมหาสมุทรอินเดียอันเวิ้งว้างของชายนิรนามคนหนึ่ง เมื่อเขาตื่นมาก็พบว่าเรือของเขาได้ประสบอุบัติเหตุจนเรือรั่ว ทำให้เครื่องยนต์ อุปกรณ์นำทาง ตลอดจนเครื่องมือสื่อสารเสียหาย อีกทั้งยังต้องเจอกับพายุกลางทะเลจนเกือบเอาชีวิตไม่รอด เขาต้องใช้ทั้งประสบการณ์และสัญชาตญาณนักเดินเรือที่มี เพื่อเอาชีวิตรอดด้วยอุปกรณ์ยังชีพที่ยังเหลืออยู่ โดยใช้เครื่องวัดตำแหน่งแบบพกพาและแผนที่ในคำนวณการเดินเรือล่องไปตามกระแสน้ำ เพื่อไปให้ถึงเส้นทางการเดินเรือของเรือลำอื่น และขอความช่วยเหลือจากพวกเขาให้ได้\n\n       เป็นหนังเอาชีวิตรอดที่ทั้งเรือใช้นักแสดงเพียงคนเดียวกับบทพูดที่น้อยนิด เน้นที่การกระทำและการแสดงอารมณ์เป็นหลัก ทำให้หนังค่อนข้างเงียบ และออกแนวเครียดๆ ไม่เน้นสนุกสนานหรือตื่นเต้นแบบหนังเรื่องอื่นๆ ซึ่งลุงโรเบิร์ตทำได้ดีมาก\nเล่นแบบจัดเต็มทั้งเรื่อง ดูแล้วอินสุดๆ\n\n       หลายๆคนอาจจะคิดว่าอารมณ์มันจะเหมือนเรื่อง Life of Pi หรือ Gravity หรือเปล่า ซึ่งผมว่าเสน่ห์มันไม่เหมือนกันครับ เพราะ Life of Pi จะเน้นความเกินจริง คือมีอะไรเว่อร์ๆ ภาพสวยๆอลังการ ส่วน Gravity จะเน้นไปที่เรื่องที่เราคาดเดาไม่ได้ในอวกาศ ซึ่งเสน่ห์ก็คือไม่รู้ว่าอะไรจะมาเมื่อไหร่ ในขณะที่เรื่องนี้ จะเป็นเรื่องประสบภัยกลางทะเล หลายๆคนคงรู้อยู่แล้วหละ ว่าก็มีพายุ ฝ่าแดดลมฝน อดน้ำ ขาดอากาศ หลงทาง ฯลฯ ตามสูตร ซึ่งการที่จะทำออกมาให้ดีและไม่น่าเบื่อได้นั้นค่อนข้างยากเลยหละ\n\n       ถ้าใครที่ชอบหนังแนวนี้ ผมว่าน่าไปลองนะครับ โชว์ฝีมือนักแสดงและเทคนิคการเล่าเรื่องให้สนุกและอินไปอีกแบบ ภาพและมุมกล้องก็สวย โดยเฉพาะฉากใต้น้ำนี่ ชอบอ่ะ ^ ^ (ใครที่แพ้ทางก็อย่าดูเลยครับ เดี๋ยวจะหลับซะเปล่าๆ)\n8/10\n"}
