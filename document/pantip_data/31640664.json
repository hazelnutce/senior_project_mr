{"movie_name": "Timeline : จดหมาย ความทรงจำ", "text": "       เรื่องราวความรักอันแสนอบอุ่นที่เป็นดั่งหยดน้ำคอยหล่อเลี้ยงชีวิตของ \"มัท\" หญิงสาวผู้ ยังคงนึกถึงภาพความทรงจำอันแสนงดงาม ที่แม้คนที่รักจะจากเธอไปอย่างไม่มีวันกลับมา เหลือไว้เพียงไร่สตอเบอร์รี่และ \"แทน\" ลูกชายเพียงคนเดียวที่เสมือนเป็นตัวแทนความรักของทั้งคู่ ที่เธอเลี้ยงดูมาอย่างทะนุถนอมด้วยความรักสุดหัวใจ\n\n       แต่แทนกลับรู้สึกว่าชีวิตตลอด 19 ปีที่ผ่านมาภายใต้ความรักและความใกล้ชิดของแม่ ทำให้เขาดิ้นรนที่จะออกไปสัมผัสโลกภายนอก จนเขาตัดสินใจสอบเข้ามหาวิทยาลัยในกรุงเทพฯ และจากอ้อมอกแม่ไปยังโลกใบใหม่ ที่ๆซึ่งทุกอย่างเปลี่ยนไป ทุกสิ่งล้วนแปลกตาและแตกต่างจากโลกใบเก่าของเขาโดยสิ้นเชิง เขาได้พบกับจูน หญิงสาวที่มีวิธีคิดและมองโลกในมุมต่างจากผู้อื่น แต่กลับเป็นแรงบันดาลใจให้กับเขาโดยไม่รู้ตัว จนกลายเป็นความทรงจำแห่งรักที่จะอยู่ในใจเขาตลอดไป\n\n       เป็นหนังรักโรแมนติกที่ทำได้ดีเกินความคาดหมาย ทั้งเนื้อเรื่อง การถ่ายทอดที่สามารถสื่ออารมณ์ ความรักและความรู้สึกของแต่ละตัวละครได้ลึกซึ้งและกินใจ มีความรักดีๆหลากมุมมอง หลายรูปแบบ ไม่ว่าจะเป็นความรักของวัยรุ่นหรือความรักระหว่างผู้ใหญ่ที่สื่อออกมาได้ดี ซึ้ง โดยเฉพาะความรักระหว่างแม่กับลูก ที่สื่อมาได้โดนสุดๆ\n\n       ตัวหนังมีทั้งสุข เศร้า เหงา ซึ้งและโดนใจ ถือว่าครบรสหนังรัก เสริมอารมณ์ด้วยเพลงเพราะๆ ดนตรีเบาๆ บรรยากาศดีๆกับภาพสวยๆ ทั้งการตัดต่อและมุมกล้องที่ทำได้ดี ดูแล้วชอบมาก แต่เซ็งตรงที่ไทยประกันชีวิต tie-in น่าเกลียดและดูไร้สาระไปหน่อย (ถ้าตัดตรงนี้ออกไป มันจะเจ๋งมากเลยครับ)\n\n       ถือเป็นหนังดีเกินคาดที่ไม่ควรพลาด คนที่ sensitive เตรียมเอาผ้าเช็ดหน้าไปซับน้ำตาได้เลย ผมยังซึ้งจนน้ำตาซึมไปนิดนึงเลยอ่ะ อ่อ บอกก่อนว่าทั้งหมดนี้เป็นความรู้สึกผมคนเดียวนะ บางคนอาจจะไม่อินก็ได้ อย่างเพื่อนอีกคนก็บอกชอบมาก แต่อีกคนกลับบอกเฉยๆนะ เพราะหนังแนวนี้มันขึ้นกับประสบการณ์ร่วมของคนดูแต่ละคนด้วยแหละ แต่สำหรับผมเอาไปเต็มสิบเลย\n10/10\n"}
