{"movie_name": "ภาพยนตร์", "text": "เนื่องในโอกาสวันแม่แห่งชาติ\nทาง just a suck reviewer ขอนำเสนอลิสต์\n\n'5 หนังเกี่ยวกับแม่'\n\nใครคิดว่าหนังเกี่ยวกับแม่จะมีแต่แนวซึ้งๆ เศร้าๆ คุณคิดผิด!!\nไปดูกันเลย!!\n\nForrest Gump\nอัจฉริยะ ปัญญานิ่ม\n\nเป็นหนังในตำนานที่เราเชื่อว่าทุกคนที่ดูจะอดอมยิ้มไปกับความน่ารักของอัจฉริยะปัญญานิ่มคนนี้ไม่ได้ ไม่แปลกใจเลยที่จะได้คะแนน IMDb เป็นอันดับต้นๆ ตลอดกาลแบบนี้ เป็นหนังที่เหมาะกับการนั่งดูชิลๆ กับครอบครัวในวันหยุดยาวแบบนี้มาก โดยเฉพาะในวันแม่แบบนี้\n\nหนังเล่าถึงฟอร์เรส ชายหนุ่มที่มีปัญหาที่ขาและมีปัญญาไม่ค่อยเฉลียวฉลาดนัก แม้ว่าคนอื่นรอบๆ ตัวจะมองเค้าแปลกแค่ไหน แต่กับแม่ของฟอร์เรสนั้น เค้ายังคงเป็นคนพิเศษของเธอเสมอ\n\nLife was like a box of chocolates. You never know what you're gonna get.\nชีวิตก็เหมือนกับกล่องชอคโกแลต เราไม่มีทางรู้เลยว่าในนั้นจะมีอะไรบ้าง\n\nเป็นประโยคโดนใจใครหลายๆ คนในเรื่อง ซึ่งเป็นประโยคที่แม่ได้บอกกับฟอร์เรสเอาไว้ และเราคิดว่ามันเป็นประโยคที่ดีมากๆ เหมือนกับเป็นประโยคสรุปของหนังทั้งเรื่องแล้วจริงๆ\n\nแม้ว่าหนังจะเลือกวิธีการเล่าเรื่องโดยการเล่าเกี่ยวกับชีวิตของฟอร์เรสไปเรื่อยๆ ไม่มีจุดพลิก ไม่มีจุดพีค เล่าไปแบบเรื่อยๆ จริงๆ แต่มันกลับทำให้เราจดจ่ออยู่กับหนังได้แบบโคตรๆ เราอยากรู้ว่าเค้าจะทำอะไรต่อไปอีก แค่คนสติปัญญาไม่ค่อยดีคนนึงที่ใช้ชีวิตไปกับการมองโลกในแง่ดีของตัวเองนั้นทำให้เราตกหลุมรักในความไม่มีอะไรเลยของ Forrest Gump อย่างเต็มหัวใจ\n\nเราชอบหนังฟิลกู๊ดแบบนี้มากๆ ผู้ชายใสซื่อบริสุทธิ์คนนี้ทำให้เรารู้สึกว่าจริงๆ แล้วชีวิตมันก็ไม่ได้แย่อย่างที่เคยคิดไว้ เหมือนเป็นหนังที่ทำให้เรามองโลกในอีกแง่มุมนึง รู้สึกว่าตัวเองอยากเป็นแบบฟอร์เรสให้ได้บ้าง อยากทำอะไรก็ทำ หัดมองสิ่งรอบข้างแม้แต่เรื่องเล็กๆ น้อยๆ หรือเรื่องที่ไม่แฮปปี้ ให้มีความสุขเท่าที่เราจะทำได้ ถ้าทุกคนทำได้แบบนี้โลกคงสดใสขึ้นอีกเยอะ\n\nความรักเป็นอีกประเด็นนึงที่อดพูดไม่ได้เมื่อพูดถึงหนังเรื่องนี้ นอกจากความรักแสนบริสุทธิ์ใจที่แม่มีให้แก่ลูก ก็ยังมีความรักของเจนนี่ที่มีต่อฟอร์เรสแม้ว่าเค้าจะไม่ค่อยฉลาด รวมถึงความรักของฟอร์เรสที่มีต่อลูกชายตัวเอง ฉากนี้คงจะทำให้หลายคนน้ำตาซึมไม่น้อย ไปหาดูกันเองนะจ๊ะ\n\nสรุปว่า เป็นหนังที่ทุกคนควรดูจริงๆ อย่างที่บอกว่าทุกคนจะต้องมีรอยยิ้มผุดขึ้นมาให้กับอัจฉริยะปัญญานิ่มคนนี้อย่างแน่นอน\n\n9/10\n\nJuno\nโจ๋ป่องใจเกินร้อย\n\nเป็นหนัง coming of age ที่เราว่ามันโคตรเจ๋ง ยกให้ติดหนึ่งในลิสต์อันดับต้นๆ ในใจเลยสำหรับเรื่องนี้\n\nหนังเล่าเกี่ยวกับ จูโน่ วัยรุ่นสาวซ่าคนนึงที่บังเอิญตั้งท้องอย่างไม่ทันตั้งตัวไม่ทันเตรียมใจ และสิ่งที่เธอเลือกทำคือการเดินไปสารภาพกับพ่อแม่และเก็บเด็กคนนั้นเอาไว้เพื่อไปมอบให้กับครอบครัวที่ต้องการเด็กน้อยคนนี้\n\nพล็อตมันก็ดูไม่มีอะไรอ่ะเนอะ แต่สิ่งที่ทำให้หนังเรื่องนี้เป็นหนังที่ดีมากในการสอนอะไรหลายๆ อย่างให้กับคนดูคือความคิดของจูโน่ เรารู้สึกว่าเธอมีความคิดที่โคตรดีบวกกับจิตใจที่เข้มแข็ง สองสิ่งนี้เป็นสิ่งที่มำให้จูโน่วามารถฝ่าฟันอุปสรรคในชีวิตของเธอไปได้\n\nหนังเล่าเรื่องได้น่ารักมากๆ แม้ว่าในความจริงแล้วเรื่องการท้องในวัยเรียนอาจจะเป็นอะไรที่ดูซีเรียส แต่หนังกลับเล่าในมุมมองของเด็กผู้หญิงที่มองโลกในแง่ดีอย่างจูโน่ จึงทำให้เราสามารถเรียนรู้การใช้ชีวิตของเธอได้อย่างมีความสุข มุกตลกที่แทรกมา ความโก๊ะและเบ๊อะบ๊ะของนางทำให้นี่กลายเป็นหนังอารมณ์ดีที่สามารถนั่งดูพร้อมกันได้ทั้งครอบครัวเลยจริงๆ\n\nเพราะสิ่งนึงที่ทำให้จูโน่ผ่านพ้นปัญหานี้มาได้นอกจากตัวเธอนั้น คือคนรอบๆ ข้าง โดยเฉพาะพ่อแม่ของจูโน่ที่พร้อมจะเข้าใจและยอมรับความผิดพลาดของลูกสาวตัวเองรวมถึงพร้อมที่จะช่วยเหลือและสนับสนุนในสิ่งที่คิดว่าดีคิดว่าถูก ในหนังมีฉากที่จูโน่มาปรึกษากับพ่อแม่เยอะมาก ทำให้เรารู้สึกว่าสุดท้ายแล้วคนทีาพร้อมจะอยู่กับเราในทุกๆ สถานการณ์ไม่ว่าจะร้ายหรือดีก็คือพ่อแม่ของเรานั่นเอง\n\nอยากให้ทุกๆ คนได้มาดู ทั้งวัยรุ่น พ่อแม่ ครู ทุกๆ คนบนโลกนี้เลย เพราะเราคิดว่าการท้องในวัยเรียนเป็นเรื่องที่อยู่ใกล้ตัวมากๆ โดยเฉพาะที่เด็กไทยติดอันดับท้องในวัยเรียนอันดับต้นๆ ของเอเชียหรือแม้กระทั่งของโลก เราควรหันมามองกันซักทีว่าอะไรกันแน่ที่ทำให้มันกลายเป็นแบบนี้กับประเทศของเรา?\n\nสรุปว่าไปดูเถอะ เอาจริงๆ ว่าในหนังมันมีอะไรมากกว่าที่เราเขียนอีกเยอะ แต่อยากให้ไปดูเองมากกว่าเนอะ เป็นหนังที่ดีมากๆ อีกเรื่องนึง รวมถึงซาวน์แทร็กที่โคตรเพราะทุกเพลงเลย ยอมรับว่าเรื่องราวมันง่ายดายไปซักหน่อย แต่เราว่าแค่นี้ก็เพียงพอแล้วสำหรับหนัง coming of age สอนใจซักเรื่องนึง ที่มีสาวน้อยเปรี้ยวซ่าอย่าง Ellen Page มาเล่นเป็นจูโน่ นางน่ารักมาก!\n\n8/10\n\nFlight plan\nเที่ยวบินระทึกท้านรก\n\nชื่อเรื่องอาจดูไม่ค่อยเกี่ยวกับแม่ซักเท่าไหร่ แต่ความจริงมันเกี่ยวนะ55555 จำได้ว่าช่วงนั้นติดหนังเครื่องบินมากเว่อร์ ไม่เคยรู้สึกว่าหนังบนเครื่องบินจะหนุกหนานบนาดนี้มาก่อน และ flight plan ก็เป็นหนึ่งในหนังสุดเจ๋งที่เราเคยดูเหมือนกัน\n\nหนังเล่าเกี่ยวกับแม่ลูกคู่นึงที่จิตใจบอบช้ำเพราะพึ่งสูญเสียคุณพ่อไป คุณแม่ลูกเดี่ยวคนนี้จึงตั้งใจไปเริ่มชีวิตใหม่ ระหว่างการเดินทางบนเครื่องบินเธอเผลอหลับไป และพอตื่นขึ้นมาก็ได้พบว่าลูกสาวเธอหายตัวไปซะแล้ว ยิ่งกว่านั้นเมื่อเธอถามคนบนเครื่องบินกลับไม่มีใครรู้เลยว่าลูกสาวเธอขึ้นเครื่องบินมา ด้วย แถมยังมีใบรับรองจากแพทย์อีกว่าลูกสาวเธอได้ตายไปแล้ว!\n\nเป็นพล็อตที่ดูแปลกใหม่มากเลยสำหรับเรา และต้องขอชื่นชมว่าหนังเล่าเรื่องได้ดีมากๆ เราไม่รู้จะเชื่อใครดีระหว่างดู ตกลงลูกสาวคนนั้นมีตัวตนจริงรึเปล่า? พวกแอร์ฯ วางแผนหลอกคุณแม่เหรอ? หรือคุณแม่เป็นโรคจิตจริงๆ? มีหลายอย่างให้น่าสงสัยและน่าติดตามหาคำตอบ ยิ่งโลเคชั้นมันคือบนเครื่องบินที่แบบคับแคบอึดอัด และเป็นเหมือนห้องปิดตายกลางอากาศ ยิ่งทำให้เรารู้สึกลุ้นระทึกไปกับตัวละครด้วยว่าจะหาลูกเจอมั้ย ถือว่าในประเด็น thriller หนังเรื่องนี้สามารถทำให้เราลุ้นระทึกตูดไม่ติดเบาะได้อย่างสมบูรณ์แบบ\n\nมีประเด็นเยอะมากเลยในเรื่องให้หนังเล่นได้อย่างสนุกสนานและเราถือว่าหนังทำได้ค่อนข้างดี หลักๆ เลยคือประเด็นแม่ลูกนี่แหละ ด้วยความที่เราเป็นแม่ พึ่งเสียสามีไป แค่นี้ก็จิตใจบอบช้ำมากพออยู่แล้ว ลูกสาวเพียงคนเดียวยังจะมาหายตัวไปอีก เอาจริงๆ ถ้าเป็นเราเราก็อดใจเชื่อไม่ได้จริงๆ คือรู้ตัวว่าพึ่งจูงมือลูกขึ้นเครื่องมา ยังนั่งคุยกับลูกอยู่เลย แต่อยู่ๆ กลับมีคนมาบอกว่าเรื่องราวที่เธอเข้าใจมาทั้งหมดเป็นภาพหลอนที่เกิดจากความสูญเสียก่อนหน้านี้ และลูกเธอได้ตายไปแล้ว เป็นใครใครก็ทนนั่งรับความจริงอยู่เฉยๆ ไม่ไหวอ่ะเนอะ\n\nอีกสิ่งที่ชอบคือหนังทำให้เรารู้สึกว่าได้ถ่ายบนเครื่องบินจริงๆ โดยการเล่นถ่ายทุกซอกทุกมุมของเครื่องเลย ตรงนี้เราชอบมาก เหมือนได้มองเห็นสถานที่ลับๆ ที่เราไม่สามารถพบเจอได้เมื่อเราขึ้นเครื่องบินแบบปกติ55555\n\nมาถึงสิ่งที่ไม่ชอบกันบ้าง มีอย่างเดียวเท่านั้นคือช่วงท้ายเรื่อง คือหนังรักษาระดับของตัวเองมาได้อย่างดีตลอดจนถึงช่วงหลังๆ ที่จะเฉลยเรื่องราวทั้งหมด คือเรารู้สึกว่าทำบทสรุปมาได้ไม่น่ารื่นรมณ์เอาซะเลย คือทำออกมาแล้วไม่โอเค ช่องโหว่ในบทเยอะและเริ่มออกทะเลไปไกล เหมือนได้ดูหนังเรื่องอื่นแทนยังไงอย่างงั้น นี่เป็นจุดเดียวเลยที่เราไม่แฮปปี้สุดๆ\n\nสรุปว่า ถ้าต้องการหนัง thriller พอระทึกใจในวันหยุดสุดสัปดาห์ดูกับครอบครัวให้ตกใจเล่นๆ เรื่องนี้ถือว่าโอเคเลย คือเรารู้สึกว่าถ้าให้แม่เราดูนางคงชอบอ่ะ แต่สำหรับคนที่ดูหนังแล้วต้องคิดตาม อาจจะรู้สึกว่าเป็นหนังที่โคตรบ้าบอและไร้สาระเพราะมันปราศจากความเรียลจริงๆ ในตอนจบ555555\n\n7/10\n\nConfessions\nคำสารภาพ\n\nเนื่องจากเป็นหัวข้อเกี่ยวกับแม่เนอะ นึกถึงหนังเรื่องนี้ขึ้นมาเลยจริงๆ เป็นหนังญี่ปุ่นที่เราชอบมากอีกเรื่องนึง\n\nเป็นหนังเกี่ยวกับการแก้แค้นอันโคตรพีคของครูสาวคนหนึ่งที่โดนนักเรียนในห้องฆ่าลูกสาวตัวเองตาย การแก้แค้นครั้งนี้จึงได้เกิดขึ้น\n\nและนี่ไม่ใช่การแก้แค้นธรรมดาซะด้วย...\n\nอ่านรีวิวฉบับเต็มได้ในลิงค์นี้เลยจ้า  https://www.facebook.com/justasuckreviewer/posts/1998960197002124:0\n\nGoodnight mommy\nแม่ครับ หลับซะเถอะ!\n\nชื่อเรื่องก็น่ากลัวแล้วใช่มั้ย แต่มันเข้าธีมจริงๆ นะสำหรับหนังออสเตรเลียเรื่องนี้55555 เราเชื่อว่าหลายๆ คนน่าจะเคยได้ยินข่าวคราวของหนังโหดนี่มาบ้าง เราเป็นคนนึงที่ตอนนั้นได้ดูเรื่องนี้เพราะกระแสแรงมากกกก ด้วยความที่มันไม่ได้เข้าไทย เลยยอมใจจัดแบบอันซับไปเลยจ้า คิดว่าจะดูไม่รู้เรื่อง แต่เปล่าเลย พีคค่ะพีค!!\n\nหนังเล่าผ่านมุมของเด็กแฝดทั้งสองคน ลูคัสและอีเลียส ที่หลังจากแม่ของพวกเค้าไปทำศัลยกรรมมา ทั้งคู่ก็รู้สึกว่านี่ไม่ใช่แม่คนเดิมอีกต่อไป!!\n\nรู้แค่นี้แหละดีแล้ว ใครที่ไม่เคยดูและคิดจะดูระวังสปอยกันดีๆ นะจ๊ะ เพราะถ้ารู้สปอยแล้วได้มาดูนี่จะกลายเป็นหนังที่เป๋ไปทางน่าเบื่อไปเลยทีเดียว เพราะบทสรุปของเรื่องเป็นอะไรที่แบบพีคมากเว่อร์!!\n\nขอเกริ่นก่อนเลยว่าช่วงแรกๆ ของหนังมันเนือยมาก ค่อยๆ เล่าให้เราติดตามว่าในชีวิตปกติเด็กทั้งคู่ทำอะไรยังไง มีจุดไหนที่สงสัยคุณแม่บ้าง มันเนือยจนอยากจะหลับจริงๆ ยอมรับเลย แต่ขอร้องว่าอย่าหลับ เพราะที่เด็ดจริงๆ คือ 30 นาทีสุดท้ายของหนังที่จะทำให้ goodnight mommy อยู่ในใจคุณไม่มีวันลืม!!\n\nชอบการเล่าเรื่องและมุมกล้องในหนังมาก คือมันดูดี ดูเป็นความลับที่อยากให้คนดูร่วมอยู่ค้นหาไปด้วยกัน แล้วยิ่งเป็นมุมมองเด็กที่มองไปยังผู้ใหญ่ซึ่งโตกว่าแล้วเรารู้สึกว่ามันยิ่งน่ากลัวยังไงไม่รู้ โดยเฉพาะว่าใบหน้าของคุณแม่ต้องถูกผ้าพันแผลพันเอาไว้ตลอดเวลาด้วยแล้วนั้น โอเค หนูหลอนมากค่ะ\n\nไม่รู้จะพูดไรอีกแล้วอ่ะ กลัวใจตัวเองสปอยมาก55555 ห้ามเด็ดขาดนะเราเตือนแล้ว ใครสปอยจงฆ่ามันหมกส้วมซะ เอาเป็นว่าเด็กน้อยน่ารักมากๆ ทั้งคู่เลยแหละ หลงรักเด็กฝรั่งหน้าแบบนี้!!\n\nสรุปว่ารวมๆ แล้วเราชอบนะ เป็นหนัง thriller-mystery-horror ที่เราว่ามันพีคดี เจ๋งดี ต้องคอยลุ้นกันเอาเองเนอะว่าตกลงแม่ของเด็กน้อยทั้งคู่คือใครหรืออะไรกันแน่ คนขวัญอ่อนไม่ควรดูอย่างแรง และอย่าหลับก่อนนะชั้นกราบบบ\n\n7/10\n\n\nจบลงแล้ววว เป็นยังไงบ้างเอ่ยสำหรับลิสต์หนังนี้ ขอให้มีความสุขในวันหยุดยาวกับหนังทั้ง 5 เรื่องนะคะ ❤️\n\nสามารถติดตามรีวิวหนังเพิ่มเติมได้ที่นี่เลยจ้า ถ้าชอบอย่าลืมกดไลค์ กดแชร์เป็นกำลังใจให้เรานะคะ💕\nเพจ นักวิจารณ์หนังกากๆ คนหนึ่ง\nhttps://m.facebook.com/justasuckreviewer/?locale2=th_TH\n"}
