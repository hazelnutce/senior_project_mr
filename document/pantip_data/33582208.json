{"movie_name": "Avengers: Age of Ultron", "text": "จากเรื่องราวของแต่ละฮีโร่ กลายเป็นเรื่องของหลายๆ ฮีโร่ร่วมภารกิจกอบกู้โลกด้วยกัน ก่อนจะแยกย้ายกันไปมีภารกิจของตน แล้วในที่สุด ก็กลับมาร่วมกันอีกครั้งในภาคนี้\n\nการรวมตัวกันสู้เหล่าร้ายของจักรวาลมาร์เวลในภาคที่สอง ‘Avengers: Age of Ultron’ หลังจากซูเปอร์ฮีโร่ทั้งหลายต่างต่อกันไม่ค่อยติดในภาคก่อน มาคราวนี้ ดูพวกเขาจะสนิทชิดเชื้อกันมากกว่าเก่าก่อน แต่ก็ยังพอเห็นว่ามันก็ยังมีบางอย่างแหละที่ยังไม่ประสานกันดีพอ\n\nในภาคนี้ ดูเหมือนเหล่าอเวนเจอร์ส จะได้เจอกับคู่ต่อกรที่น่ากลัวของจริง เมื่อการทดลองเพื่อพัฒนาจาร์วิสให้เลิศล้ำไปกว่าเก่าได้กลายเป็นหอกที่พุ่งกลับมาทิ่มแทงตัวผู้สร้างเองอย่าง Iron Man และเหล่าพันธมิตร โครงการที่เขามองว่ามันจะสร้างสันติภาพให้เกิดขึ้นอย่างถาวรกับมนุษยชาติ กลับกลายเป็นการสร้างวายร้ายให้เกิดขึ้นเสียเอง\n\nและพวกเขาก็จำเป็นต้องกำจัดมันทิ้งเสีย ก่อนมนุษยชาติจะสูญสิ้น\n\n\nภาคนี้ มีเหล่าซูเปอร์ฮีโร่มาร่วมแก๊งมากขึ้น เกลี่ยบทให้ทุกคนได้ดี ได้เห็นแง่มุมในใจของตัวละครบางตัวได้มากขึ้น และได้เห็นปูมหลังของตัวละครบางตัวอีกด้วย น่าเสียดายที่ตัวละครบางตัวยังถูกเล่าได้ไม่เคลียร์นัก\n\nแต่สิ่งหนึ่งที่เห็นชัดมาก ก็คือ ภาคนี้ อุดมไปด้วยตลกและแก๊กฮาๆ สลับโหมดกับฉากแอ็คชั่นต่อสู้สุดมัน ถึงเรื่องราวมันจะดูไม่กลมกล่อมเมื่อเทียบกับภาคแรก แต่ความสนุกจากการรับชมนับทำได้ไม่เลวเลย\n\nไม่น่าพลาดกันนะครับทุกคน!\n\nAvengers: Age of Ultron | http://bit.ly/1DKawg5\n"}
