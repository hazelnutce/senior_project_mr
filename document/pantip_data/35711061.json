{"movie_name": "The Accountant อัจฉริยะคนบัญชีเพชฌฆาต", "text": "เป็นหนังอีกเรื่องที่น่าสนใจในสัปดาห์นี้ครับ กับการมารับบทบาทเด็กออทิสติคของ Ben Affleck ที่หนังค่อนข้างออกแนวซีเรียสแต่ดูสนุก ซึ่งเรื่องนี้ก็เป็นอีกเรื่องที่กระแสการบอกต่อค่อนข้างดีเลยทีเดียว\n\n\nThe Accountant เดินเรื่องผ่าน คริสเตียน วอล์ฟ อัจฉริยะด้านตัวเลขที่ไม่เก่งการเข้าสังคม ภายใต้ฉากหลังของสำนักงานในเมืองเล็กๆ เขาคือนักบัญชีอิสระที่ทำงานให้กับองค์กรอาชญากรรมที่อันตรายที่สุดของโลก ยิ่งไปกว่านั้นมีน้อยคนที่ทราบว่า เขาถูกฝึกฝนให้เป็นนักฆ่าด้วยเหมือนกัน\n\n\nหนังช่วงแรกดำเนินไปค่อนข้างช้า เพราะหนังมีรายละเอียดเยอะมาก กว่าจะปูเรื่องราวทั้งหมดออกมาได้นี่ กินเวลาไปเกือบชั่วโมง แถมยังมีรายละเอียดของเนื้อหายิบย่อยเยอะแยะมากมาย จนเรียกได้ว่าถ้าเผลองีบหลับนี่อาจจะหลับยาวเลยทีเดียว คือต้องดูไปแล้วคิดวิเคราะห์ตามไปด้วย ถึงจะไปต่อในช่วงต่อไปได้ ไม่งั้นหลงทางแน่ๆ\n\n\nพอผ่านช่วงอธิบายหลักการไปแล้ว ช่วงหลังของหนัง ความสนุกเริ่มคืบคลานเข้ามาเป็นชุดๆ หนังเริ่มมีความเป็นหนัง Action Thriller แบบที่ควรจะเป็นอัดเข้ามาเต็มเหนี่ยว แต่ทั้งนี้ทั้งนั้นความสนุกมันจะต้องมาคู่กับหลักการในช่วงแรกที่หนังปูเอาไว้ คือรายละเอียดแทบจะทุกอย่างที่หนังเล่ายาวๆ ในช่วงต้น จะถูกเอามาตีแผ่และเฉลยปมในช่วงท้ายนี่แหละ ถือว่าเป็นการเล่าเรื่องที่มีชั้นเชิงมากๆ แต่น่าเบื่อไปนิด\n\n\nพูดถึง Ben Affleck เรื่องนี้ผมว่าเค้าทำได้ดีมากนะ เป็นเด็กออทิสติคที่ดูเหมือนจริงๆ มีความเก็บกด มีความสับสน และมีความล่องลอยในตัวเองเยอะมาก การพูดแบบไม่มีความมั่นใจ สายตาเลื่อนลอย หรือการพูดคนเดียวเหมือนอยู่ในจินตนาการ เฮียแกทำได้อย่างสุดยอด และสามารถแบกหนังเรื่องนี้ไว้ได้ทั้งเรื่อง\n\n\nโดยรวมอย่างที่บอกตรงไตเติ้ลของรีวิวว่า หนังเรื่องนี้ต้องใช้สมาธิจดจ่ออยู่กับเนื้อเรื่องช่วงต้นอย่างละเอียดมากๆ ถึงจะดูช่วงหลังสนุก ถ้าเผลอหลับไปในตอนต้น ตอนท้ายเรื่องจะดูสนุกแค่ความเป็น Action แต่การขมวดปมแบบหนัง Thriller จะหายไปจากหนังเลยล่ะ\n\nพูดคุยเพิ่มเติมได้ที่เพจนะครับ >> [Spoil] คลิกเพื่อดูข้อความที่ซ่อนไว้\n"}
