{"movie_name": "About Time", "text": "นี่คือ  “About Time ย้อนเวลาให้เธอ(ปิ๊ง)รัก” ผลงานการกำกับเรื่องสุดท้ายของ Richard Curtis ครับ Richard Curtis มีเครดิตมามากมายทั้งในมุมของการเป็นมือเขียนบท ผู้กำกับหนัง และโปรดิวเซอร์ ไม่ว่าจะ Love Actually, Notting Hill หรือ Weddings and a Funeral และอีกมากมายเลยเชียวแหละ\n\nเริ่มต้นด้วยการเล่าถึงครอบครัวที่ดูประหลาดเล็กๆ ครอบครัวหนึ่ง ภาพของครอบครัวที่ดูมีความสุขดี มีพ่อแม่พี่น้องและลุงอาศัยอยู่ด้วยกัน ต่างคนต่างบุคลิก ไม่มีใครเหมือนกัน แต่วันหนึ่ง วันที่ลูกชายคนโตอย่าง ทีม (Domhnall Gleeson) อายุครบ 21 ปี พ่อของเขา (Bill Nighy) ก็เล่าว่า ลูกชายในตระกูลเราทุกคนจะมีความสามารถพิเศษอยู่อย่างหนึ่ง คือ เดินทางย้อนเวลาได้แต่จะได้เพียงย้อนอดีตไปยังที่ที่เคยรู้จักเท่านั้น\n\n\n\nทิมผู้มีปมเรื่องความรัก ดูเป็นคนที่ไม่เคยประสบความสำเร็จในการจีบสาวๆ จุดประสงค์หลักที่เขาคิดจะใช้มันก็คือ “หาแฟน” ก่อนที่เขาจะได้พบกับนางเอกที่ชื่อเหมือนแม่ แมรี่ (Rachel McAdams) ในเวลาต่อมา\n\nเรื่องราวใน ‘About Time’ ก็ไม่ได้จบลงเพียงเท่านั้น หนังเล่าไว้ครบทุกช่วงของชีวิต เหมือนจะพยายามให้เราเห็นชีวิตของคนหนึ่งคนแบบ “ครบๆ” ช่วงแรกเริ่มที่ได้ลองของใหม่ การเดินทางข้ามเวลากลับไปแก้ไขอดีต ได้เห็นว่ามันทำอะไรได้และทำอะไรไม่ได้ ก่อนจะได้พบอีกหลายๆ บทเรียนเมื่อเขาย้ายถิ่นฐานและได้ที่ทำงานใหม่ มันไม่ได้เป็นหนังรักผสมตลกเพียงเท่านั้น แต่มันยังมีส่วนผสมของหนังชีวิตที่เกาะเกี่ยวอย่างเป็นเนื้อเดียวกันอีกด้วยครับ\n\n- เคมีของพระกับนางดูเข้ากันได้ดีมาก การเลือกนางเอกคนนี้มาถือว่าเหมาะสมมากๆ เช่นกัน\n- เพลงประกอบก็เป็นอีกส่วนหนึ่งที่ส่งเสริมหนังได้อย่างไม่น่าเชื่อ\n- หนังเต็มไปด้วยมุขตลกๆ ที่เป็นเรื่องจริงของชีวิต ฉากกุ๊กกิ๊กๆ ของคู่รักมันช่างน่ารักจนต้องยิ้มและขำตาม\n\nแล้วช่วงเวลาน้ำตาซึมก็ถือกำเนิดขึ้น มันไม่ใช่เรื่องรักแล้ว มันดราม่าครอบครัวมาอย่างชัด เรารู้สึกได้ว่าหนังให้อะไรกับเรา ให้มุมมองในการใช้ชีวิตนั่นเอง จะเลือกแบบไหน ถ้ามีทางเลือกให้สองทาง เติบโตผ่านประสบการณ์แล้วจะเข้าใจ\n\nเพราะชีวิตเราไม่มีเทคสอง ต้องดำเนินไปไม่ว่ามันจะอย่างไร สุขกับมันเข้าไว้กับวันที่มันเป็น\n\nเพิ่มเติม : http://bit.ly/14gY8pN\n"}
