{"movie_name": "Kamen Rider Blade TV series (2004-2005)", "text": "ในช่วง 2000 - 2006 นั้นขอเรียกเลยว่าเป็นช่วงที่พีกสุดๆของคาเมนไรเดอร์เลยก็ว่าได้ ตั้งแต่คูกะ อากิโตะ ริวคิ ไฟซ์ เบลด ฮิบิกิ ยันคาบูโตะ อาจต่อไปถึงเด็นโอด้วย ทุกเรื่องล้วนมีจุดนำเสนอ มีจุดขาย และมีเส้นโครงเนื้อเรื่องที่น่าสนใจแทบทุกเรื่อง และที่สำคัญทำออกมาได้ดีทุกเรื่อง ในรีวิวนี้จะขอเขียนถึงซี่รี่ยส์ไรเดอร์ที่สนุก มีเนื้อเรื่องที่แข็งแกร่ง เอกลักษณ์ไรเดอร์ที่จับต้องได้ ตัวละครที่แน่นปึ๊ก ร่างสุดยอดที่อลังการงานสร้าง และตอนจบที่สั่นสะเทือนหัวจิตหัวใจ กับ Kamen Rider Blade\n\nหลังจากดูจบแล้ว กล่าวได้เลยว่า หากคูกะเป็นเรื่องของการเรียนรู้ไปพร้อมกับตัวละคร อากิโตะเป็นเรื่องของการไขปริศนาที่ซ่อนไว้ในตอนจบ และริวคิเป็นเรื่องของชีวิตแต่ละคนในสังคม เบลดก็คือซี่รี่ยส์ที่มีความสนุกในตัวและมีมิติของตัวละครแต่ละคนที่ทำให้ตัวซี่รี่ยส์สนุกมากๆ ยิ่งตอนใกล้จบเรียกได้ว่าพลาดไม่ได้ซักตอนเลยทีเดียว การดำเนินเรื่องที่ยอดเยี่ยม และมีปริศนาในตอนท้ายๆรวมไปถึงชะตากรรมต่างๆ ทำให้เบลดกลายเป็นซี่รี่ยส์ในใจได้ไม่ยาก\n\nเปิดเรื่องมาด้วยไรเดอร์หมายเลข 2 สีน้ำเงิน 'เบลด' ร่างแปลงของเคนซากิ คาสึมะกำลังบึ่งมอเตอร์ไซค์ไปยังถ้ำแห่งหนึ่งเพื่อไปสมทบกับไรเดอร์หมายเลข 1 สีแดง 'การ์เร็น' ร่างแปลงของทาจิบานะ ซาคุยะ ตามคำสั่งจากองค์กร BOARD ผู้สร้างระบบไรเดอร์ขึ้นมาเพื่อผนึกอันเดด สิ่งมีชีวิตยุคโบราณที่ถูกปล่อยออกมา ก่อนที่ภายหลังสำนักงานใหญ่ของบอร์ดได้ถูกอันเดดตั๊กแตนบุกถล่มพร้อมกับการ์เร็นที่ยืนดูเฉยๆไม่ช่วยเหลืออะไรเลย ทำให้เคนซากิโมโหมากและแปลงร่างเป็นเบลดออกไปฟัดกับเหล่าอันเดด ก่อนที่เคนซากิจะย้ายมาบ้านของโคทาโร่ ชายที่พบกันโดยบังเอิญเพื่อต้องการเขียนเรื่องราวของมาสค์ไรเดอร์ โคทาโร่มีพี่สาวอยู่คนหนึ่งชื่อฮารุกะ พร้อมด้วยลูกสาวคุณฮารุกะชื่ออามาเนะจัง และรับอุปการะชายแปลกหน้าไว้ช่วยงานคนหนึ่งชื่อ ไอคาวะ ฮาจิเมะ เมื่อโชคชะตานำพาไรเดอร์มาพบกัน การต่อสู้ใน Battle Fight ของเหล่าอันเดดและไรเดอร์จึงเริ่มขึ้น โดยที่ไม่รู้เลยว่าจุดจบของผู้ชนะนั้นจะเป็นอย่างไรกันแน่\n"}
