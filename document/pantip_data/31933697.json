{"movie_name": "Transcendence คอมพ์สมองคนพิฆาตโลก", "text": "คราวนี้เปลี่ยนแนวมาเป็นหนังไซไฟดราม่าสุดล้ำจากนักแสดงสุดดังกันบ้าง “Transcendene คอมพ์สมองคนพิฆาตโลก” ผลงานหนังใหญ่เรื่องแรกจาก Wally Pfister ที่ผ่านงานการกำกับภาพมาจาก Inception และอีกหลายเรื่อง\n\nเรื่องราวของนักวิทยาศาสตร์หนุ่มผู้ปราดเปรื่องในเรื่องเทคโนโลยีอย่าง Dr. Will Caster (Johnny Depp) ผู้กำลังทดสอบการสร้างคอมพิวเตอร์ระดับสุดยอดที่จะทำให้เกิดอนาคตใหม่ให้กับโลกใบนี้ เป็น A.I. ที่มีความรู้สึกนึกคิดแต่อัจฉริยะกว่ามนุษย์ทุกคนบนโลกรวมกัน โดยมีภรรยาสาว Evelyn Caster (Rebecca Hall) เป็นแรงบันดาลใจที่สำคัญ\n\n\nแต่จุดเปลี่ยนมาถึงไวเกินคาด เมื่อถูกกลุ่มต่อต้านเทคโนโลยีจ่อยิงเน้นๆ ไม่ตายทันทีแต่ก็สาหัสขึ้นเรื่อยๆ จนภรรยาตัดสินใจต่อสัญญาณสมองถ่ายทอดข้อมูลความทรงจำและความรู้สึกนึกคิดกับคอมพิวเตอร์ และเมื่อต่อเข้าสู่อินเตอร์เน็ต ก็ดูเหมือนจะทำอะไรได้หลายอย่างมากขึ้น\n\nพล็อตคร่าวๆ ของหนัง เหมือนจะไต่ระดับไปสู่ความไซไฟที่เหนือชั้น เมื่อหนังเลือกจะเล่นกับเรื่องของการยอมที่จะให้ A.I. ก้าวล้ำนำมนุษย์ แทนที่จะใช้มันเพื่อรับใช้มนุษย์ ความขัดแย้งกันเองระหว่างมนุษย์ด้วยกันว่า สิ่งไหนควรจะเป็นสิ่งที่เราควรเลือก ทว่า ‘Transcendence’ คือความทะเยอทะยานที่ไม่สามารถไปได้ถึง\n\nหนังพาไปดูจุดจบที่ทำได้น่าสนใจ แต่เมื่อที่ผ่านมา หนังไร้พลังจะตรึงคนดูแม้ไม่ถึงกับผล็อยหลับไป ก็ยังพบว่า การให้ความสำคัญกับบทและการดำเนินเรื่องค่อนข้างน้อย จนไม่น่าเชื่อว่านี่คือหนังที่อำนวยการสร้างโดย Christopher Nolan มันเป็นหนังดราม่าไซไฟที่ปะปนด้วยความโรแมนติก สุดท้าย เราจะได้ยินประโยคหนึ่งซ้ำๆ ที่คนทำพยายามจะเล่นกับมันแต่ทำได้แค่ “ล้ำ” แต่ไม่ “ลึก” พอ\n\nTranscendence คอมพ์สมองคนพิฆาตโลก | http://bit.ly/1eS8tA0\n\nแก้ไขข้อความเมื่อ 21 เมษายน 2557 เวลา 02:41 น."}
