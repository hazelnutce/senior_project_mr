{"movie_name": "The Quiet Ones : ดัก จับ ผี", "text": "       ศาสตราจารย์และกลุ่มนักศึกษามหาวิทยาลัยอ๊อกฟอร์ดจับกลุ่มกันออกไปทำการวิจัยนอกหลักสูตร ด้วยการทดลองรักษาหญิงสาวคนหนึ่งที่มีเหตุการณ์ประหลาดและเหนือธรรมชาติเกิดขึ้นรอบตัวเธอเสมอ ทำให้พวกเขาต้องการที่จะใช้วิธีการทางวิทยาศาสตร์ เพื่อพิสูจน์พลังเหนือธรรมชาติของเธอ โดยหารู้ไม่ว่าสิ่งที่พวกเขากำลังเผชิญอยู่นั้น เต็มไปด้วยความชั่วร้ายและอันตรายแอบแฝงอยู่\n\n       เป็นหนังผีที่ไม่เงียบสมชื่อเรื่อง ใช้เทคนิคมาตรฐานกับจังหวะจ๊ะเอ๋ตะลุงตุ้งแช่ตามสูตร ดูแล้วก็ตกใจบ้าง ไม่ตกใจบ้าง พยายามใช้เสียงให้เราตกใจเป็นหลัก ส่วนวิธีการเล่าเรื่องก็ใช้เทคนิคถ่ายทอดผ่านตากล้องเข้ามาผสมในบางจังหวะ ยังเล่นกับมุมกล้องไม่ค่อยเก่ง ทุกอย่างเดาทางได้หมด ดูได้เพลินๆ ไม่น่ากลัว ขนไม่ลุก หัวไม่ตั้ง เน้นตกใจอย่างเดียว หนังจบก็เดินกลับบ้านนอนสบายๆ ไม่มีอะไรให้คิดกลับหลอนให้ค้างคา\n\n       ที่ชอบเป็นการส่วนตัวคือ หนังเรื่องนี้ได้แรงบันดาลในจากเรื่องจริงของนักศาสตราจารย์ที่พยายามจะอธิบายเรื่องราวทุกอย่างให้เป็นหลักวิทยาศาสตร์ โดยยกสมมุติฐานต่างๆนานามาประกอบการทดลอง (เจ๋งดีอ่ะ)\n6/10\n"}
