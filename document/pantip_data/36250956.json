{"movie_name": "โอเวอร์ไซส์ ทลายพุง", "text": "---------------------------------\n\"Oversize Cops - โอเวอร์ไซส์ ทลายพุง\" (8.5/10)\n---------------------------------\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"Oversize Cops - โอเวอร์ไซส์ ทลายพุง\" ทางไปเพจผมครับ -->  https://www.facebook.com/FeedbackMovies\n\nเราเคยแอบเสียดายที่ปีที่แล้วต้องถึงคราวอวสานและยุติการทำหนังของค่ายหนังที่เป็นที่ยอมรับที่สุดในประเทศอย่าง \"GTH\" แต่ในกระแสของความเสียดายมากมาย กลับมีหลายคนมองในแง่ดีว่าการแยกกันครั้งนี้อาจทำให้มีค่ายหนังดีๆถึง 2 ค่ายในเวลาเดียวกันก็ได้ ซึ่งนับแต่นั้นมา ผมก็รอคอยการมาถึงของผลงานใหม่ๆของพวกเขา และไม่นานก็เริ่มด้วยตัว G และตัว H ที่เปิดตัวค่ายหนังใหม่ด้วยชื่อ \"GDH 559\" ซึ่งดูจะแยกออกมารวมกลุ่มกันง่ายสุดเพราะมีบุคลากรเดิมๆแทบจะครบครัน แถมปล่อย \"แฟนเดย์..แฟนกันแค่วันเดียว\" ของโต้ง บรรจง ออกมาเรียกกระแส ซึ่งก็คว้าร้อยล้านไปได้ตามเคยและเมื่อสิ้นปีก็เพิ่งจะปล่อย \"พรจากฟ้า\" ออกไป แม้ยอดและคำวิจารณ์จะไม่เปรี้ยงเหมือนหนังเรื่องแรกของค่าย แต่การทำยอดผ่าน 40 ล้านบาทก็ยังการันตีการทำหนังของค่ายให้เข้าถึงผู้ชมได้เป็นอย่างดี\n\nและหลังจากปล่อยให้ \"GDH 559\" ปล่อยหนังทำหน้าออกไปก่อนถึง 2 เรื่องและหลายๆคนก็ยังแอบสงสัยว่าตัว T ของคุณวิสูตรหายไปไหน แต่แล้วเมื่อต้นปี ก็มีข่าวการเปิดค่ายใหม่ของเขาในนาม \"T Moment\" ที่เป็นการรวมตัวกันกับค่าย \"Mono\" ซึ่งหลังเปิดตัวค่ายไปไม่นาน ก็ตามด้วยการประกาศผลงานหนังเรื่องแรกด้วยพล๊อตที่ว่าด้วยเรื่องราวของคนอ้วนที่อยากจะผอมในชื่อ \"โอเวอร์ไซส์..ทลายพุง\" โดยเล่าถึงตำรวจร่างบิ๊ก 4 นายที่ดันจับผู้ร้ายพลาดเพราะน้ำหนักเกิน เป็นเหตุให้ทั้ง 4 ถูกสั่งให้ลดน้ำหนักลงให้อยู่ในเกณฑ์มาตรฐานภายในเวลาแค่ 3 เดือน เรื่องราวฮาๆวุ่นๆของการลดน้ำหนักและการจับผู้ร้ายจึงเริ่มขึ้น\n\nเกริ่นมาซะเยอะ ก็ถึงเวลารีวิวซักที โดยภายหลังของการชมภาพยนตร์รอบพิเศษจบ คำพูดที่ว่า \"ผลของการแยกตัวของ GTH อาจทำบ้านเรามีค่ายหนังดีๆ เพิ่มเป็น 2 ค่ายก็ได้\" ก็ดูมีแนวโน้มที่จะเป็นจริงขึ้นมา เพราะในภาพรวมของ \"โอเวอร์ไซส์...ทลายพุง\" นั้นทำออกมาได้ดีในหลายๆด้าน ทั้งในแง่ของบทภาพยนตร์ที่ทำได้น่าติดตามแทบจะทั้งเรื่อง มุกตลกที่สดใหม่คือจุดเด่นของหนังที่ช่วยสร้างความสนุกสนานได้มากโข ยิ่งได้ความเป็นธรรมชาติของนักแสดงไซส์บิ๊กเบิ้มทั้ง 4 ด้วยแล้วมันยิ่งทำให้หนังดูไหลลื่นและมีเสน่ห์มากขึ้น ความแตกต่างของคาแร็คเตอร์และการส่งมุกกันของนักแสดงทำออกมาได้อย่างเหมาะสมดีจริงๆ\n\nด้านจุดเด่นอีกอย่างของหนังก็คือ งานตัดต่อและถ่ายภาพของหนัง ความเก๋ไก๋ของการตัดต่อและสไตล์การถ่ายภาพที่เป็นธรรมชาติช่วยเพิ่มความเพลิดเพลินให้หนังได้พอๆกับความตลกเลย ในส่วนตัวถ้าถามว่ารู้สึกยังไงกับหนัง เกือบ 80% คือชอบมากและพึงพอใจในระดับที่คุ้มค่าแก่เวลาที่เสียไปเกือบ 2 ชั่วโมง เพียงแต่ยังแอบเสียดายในประเด็นของความรู้สึกของประชาชนต่อตำรวจไทย ที่หนังแค่แตะผ่านๆแต่ดันไม่ขยี้ หรือแม้แต่ประเด็นเรื่องเพื่อนที่ผมมองว่ามันยังเชยๆและไปไม่สุดเท่าที่ควร (ประเด็นเรื่องคนอ้วนก็เช่นกันที่ผมมองว่าหนังแค่ใช้เป็นแบล๊คกราวของเรื่อง แล้วไปโฟกัสที่ความฮาแทน)\n\nในภาพรวม \"โอเวอร์ไซส์..ทลายพุง\" ถือเป็นนิมิตรหมายที่ดีของค่าย \"T Moment\" ซึ่งจะช่วยสร้างเสียงหัวเราะและรอยยิ้มของผู้ที่เข้าไปชมแน่นอน ความน่าสนใจของหนังไทยในอนาคตเริ่มสนุกขึ้น ซึ่งนั้นคงเป็นผลดีพวกเราที่จะได้ชมงานดีๆหนังคุณภาพอีกหลายๆเรื่องตามๆกันมา...\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\n"}
