{"movie_name": "รีวิวหนังเรื่อง Foxcatcher", "text": "ให้ 7.5/10 หนังดราม่า สร้างมาจากชีวิตจริงของ John du Pont ที่ว่าจ้าง 2 พี่น้อง Schultz สุดยอดนักกีฬามวยปล้ำเข้ามาเทรนด์ทีมมวยปล้ำภายใต้ชื่อทีม Foxcatcher เพื่อไปแข่งขันโอลิมปิกที่กำลังจะมาถึงปี 1984 ผลงานกำกับของ Bennett Miller จาก Capote (2005) และ Moneyball (2011)\n\nโดยหนังเรื่องนี้ได้ติด 1 ใน 11 ภาพยนตร์ยอดเยี่ยมแห่งปี 2014 จากสถาบัน AFI ( American Film Institute  ซึ่งเป็นสถาบันภาพยนตร์อเมริกันที่เรียกได้ว่าเป็นผู้นำในด้านการศึกษาภาพยนตร์) แถมยังเข้าชิงรางวัล Golden Globe 2015 ทั้งหมด 3 สาขา คือ  Best Motion Picture, Best Actor (Steve Carell)  และ Best Supporting Actor (Mark Ruffalo) และชนะรางวัล Best Director มาแล้วจากเทศกาลหนังเมืองคานส์ปี 2014\n\nหนังโฟกัสไปที่เรื่องราวความสัมพันธ์ ความคิดและสภาพจิตใจของตัวละครต่างๆผ่านการกระทำ โดยเฉพาะของ John du Pont ที่มีต่อแม่ของตัวเอง กับ 2 พี่น้องนักกีฬามวยปล้ำซะมากกว่าที่จะเป็นเรื่องการแข่งขันมวยปล้ำดุเดือด  กีฬามวยปล้ำจึงเปรียบเสมือนเป็นแค่เพียงจุดเชื่อมโยงทุกตัวละครเข้าหากันเท่านั้น  เนื้อเรื่องจึงเต็มไปด้วยความรู้สึกอึดอัด กระอักกระอ่วน กับช่วงเวลาและเหตุการณ์ที่ดูเหมือนจะปกติแต่แท้จริงแล้วก็ไม่ค่อยปกติเท่าไหร่นัก\n\nตัวละครมีมิติลึกซึ้ง การแสดงดีมากเต็มเปี่ยมไปด้วยพลังที่สามารถส่งต่อมาถึงคนดูได้ทันที ซึ่งเป็นจุดเด่นสำหรับหนังเรื่องนี้เลย แต่จังหวะการดำเนินเรื่องค่อนข้างช้า เล่าเรื่องนาน  บทพูดน้อย หนังค่อนข้างเงียบ เน้นพฤติกรรมที่เกิดจากปมที่มีในใจ ความกดดัน ความตึงเครียดของตัวละคร จึงเป็นหนังที่มีความน่าสนใจ แต่ไม่เหมาะสำหรับชมเพื่อความบันเทิงเพียงอย่างเดียวค่ะ\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n\n"}
