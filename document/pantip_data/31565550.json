{"movie_name": "Dallas Buyers Club : สอนให้โลกรู้จักกล้า", "text": "       เรื่องราวชีวิตที่สร้างมาจากเรื่องจริงของชายคนหนึ่ง รอน วู้ดรูฟ นักแข่งโรดิโอ ที่รู้ตัวว่าติดเชื้อเอชไอวี และเหลือเวลาในชีวิตอีกเพียง 30 วันเท่านั้น ซึ่ง ณ ขณะนั้น ยารักษาโรคเอดส์กำลังอยู่ในระหว่างการค้นคว้าพัฒนา จึงยังไม่มียาตัวใดที่สามารถช่วยยืดอายุเขาได้เลย แต่เขาก็ไม่ยอมแพ้ต่อชะตาชีวิต เขาเริ่มค้นคว้าหาข้อมูล และตัดสินใจเดินทางไปยังเม็กซิโก เพื่อหาหนทางการรักษาโรคนี้\n\n       ในที่สุด เขาก็ได้พบกับหมอคนหนึ่งที่สามารถช่วยยืดอายุของเขาจากโรคร้ายนี้ได้ เขาจึงตัดสินใจลักลอบนำตัวยาเข้ามาในสหรัฐฯ และนำไปปล่อยในสังคมชาวเกย์ ด้วยความช่วยเหลือของเรย์ออน เพื่อนเกย์ที่ติดเชื้อเอชไอวีเช่นกัน จนพวกเขาตัดสินใจตั้งกลุ่ม \"บายเออร์ส คลับ\" ชุมชนผู้ป่วยโรคเอดส์ที่ลงขันจ่ายเงิน เพื่อใช้เป็นทุนในการเสาะหาและนำเข้าตัวยา หรือวิธีการรักษาแบบใหม่ โดยไม่รอความช่วยเหลือจากภาครัฐ\n\n       เป็นหนังดราม่าที่สร้างจากชีวิตจริง ซึ่งด้วยเนื้อเรื่องหลักแล้ว เหมือนจะด่า อย. (FDA) กับวงการบริษัทยาที่ทำงานเชื่องช้าและเห็นคนเป็นหนูทดลองเสียมากกว่า ในอีกมุมนึงก็แสดงให้เห็นถึงความพยายามและการดิ้นรนเอาชีวิตรอดของคนที่กำลังจะต้องตาย รวมไปถึงสภาพที่สังคมมองผู้ที่เป็นเอดส์ในสมัยนั้นอีกด้วย\n\n       ซึ่งเนื้อเรื่องบอกเลยว่าออกแนวน่าเบื่อนิดๆ พูดกันทั้งเรื่อง แถมรู้สึกยืดหน่อยๆด้วย แต่ที่เจ๋งก็คือนักแสดงนำชายกับนักแสดงสมทบชาย สองคู่หูที่จับคู่กันได้อย่างลงตัว กับฝีมือการแสดงระดับเทพ จนเรียกเสียงฮาจากผู้ชมได้เป็นระยะๆ หนังเรื่องนี้เลยดูสนุกขึ้นอย่างเห็นได้ชัด ถือว่าเป็นหนังดราม่าที่ดี เหมาะสำหรับคอดราม่าอีกเรื่องเลยหละ\n8/10\n"}
