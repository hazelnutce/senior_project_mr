{"movie_name": "McCabe & Mrs. Miller (1971)", "text": "หนังเรื่องนี้เป็นหนังคาวบอยที่ไม่เหมือนใคร(และไม่มีใครกล้าเหมือน)เพราะมันเป็นหนังคาวบอยที่ทำลายขนบหนังคาวบอยได้อย่างไม่แคร์สื่อ\n\nพระเอก (McCabe) เป็นเจ้าของบาร์/แมงดาที่เป็นคนธรรมดา ไม่ได้เก่งกล้าสามารถเป็นเสือปืนไวมาจากไหน นางเอก (Mrs. Miller) เป็นโสเภณีที่ประกอบอาชีพของตัวเองมานานพอที่จะรู้ว่าโลกนี้มันอยู่ยาก + เอาตัวรอดเป็นยอดคน ส่วนเมืองในหนังก็เป็นเมืองเล็กๆสกปรกๆบนยอดเขาที่ฝนตกเฉอะแฉะทั้งวัน ปราศจากซึ่งความโรแมนติกในแบบของเมืองในหนังคาวบอยส่วนใหญ่\n\nแต่ก็เพราะความไม่แคร์สื่อของมันนี่แหละที่ทำให้หนังคาวบอยเรื่องนี้ของผกก. Robert Altman มีเสน่ห์ในแบบที่ยากจะหาหนังเรื่องใดมาเปรียบ(เพราะมันไม่มีหนังเรื่องไหนให้เปรียบด้วย)\n\nJulie Christie อาจเป็นนักแสดงที่ได้เข้าชิงออสการ์สาขานักแสดงนำหญิงจากการแสดงในบท Mrs. Miller แต่ส่วนตัวแล้วคิดว่าคนที่แสดงดีที่สุดในหนังเรื่องนี้คือ Warren Beatty การแสดงของ Beatty ทำให้ตัวละครของ McCabe เป็นพระเอกที่แม้จะไม่เก่ง ไม่เท่ แต่ก็มีเสน่ห์และน่าเอาใจช่วยอยู่ตลอดเวลา\n\nและเหมือนหนังคาวบอยปลายยุค ‘60s หลายๆเรื่อง(เช่น Once Upon a Time in the West, The Wild Bunch, Butch Cassidy and the Sundance Kid) เนื้อเรื่อง McCabe & Mrs. Miller ยังแฝงนัยยะว่าด้วยจุดสิ้นของยุคตะวันตกได้อย่างแยบคาย โดยฉากไคลแม็กซ์ของหนังที่ McCabe ต้องดวลปืนเดี่ยวๆกับแก๊งมือปืนรับจ้างท่ามกลางหิมะในขณะที่ชาวเมืองคนอื่นๆพยายามจะดับไฟที่กำลังไหม้โบสถ์เป็นฉากที่นำเสนอในจุดนี้ได้อย่างเห็นได้ชัดที่สุด  \n\n8.0/10\n\n\n\nเข้าไปคุยกันต่อที่เพจบนเฟสบุ๊คของผม “แอปเปิ้ล๑๐๑” ได้เลยนะครับ >>> https://www.facebook.com/pages/แอปเปิ้ล๑๐๑/574750432571474?fref=ts\n"}
