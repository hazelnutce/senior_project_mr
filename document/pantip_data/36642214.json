{"movie_name": "Driver คนขับรถ", "text": "---------------------------------\n\"Driver - คนขับรถ\" (7/10)\n---------------------------------\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"Driver - คนขับรถ\" ทางไปเพจผมครับ --> https://www.facebook.com/FeedbackMovies\n\nท่ามกลางฝูงห่าของหนังฮอลลีวู้ดระดับบล๊อกบลัสเตอร์ที่ต่างคนต่างกำลังแก่งแย่งฟันค่าตั๋วหนังของพวกเราเป็นว่าเล่นในตอนนี้ แถมฝูงห่าหนังพวกนี้ยังล่อกินจำนวนโรงฉายแบบที่คอหนังอย่างผมไม่เหลือตัวเลือกให้ได้เข้าไปดูหนังเรื่องอื่นๆกันแล้ว มันเลยแอบเซ็งหน่อยๆที่มองไปทางไหนก็มีแต่หนังต้นทุนสูง ขายดารา ขายความอลังการ ซึ่งจากที่ได้ดูส่วนใหญ่ก็มักไปไม่รอด ทำผมเฟลหนังออกจากโรงอยู่บ่อยๆ แต่ทว่าในช่วงนี้มีหนังไทยต้นทุนไม่มากอยู่เรื่องนึง ที่หลายคนอาจมองข้าม แต่หากได้ทราบรายละเอียดของหนังเรื่องนี้แล้ว รับรองว่าคุณจะอยากตีตั๋วเข้าไปชมเหมือนผมเป็นแน่และรีวิวนี้เราจะมาพูดถึงหนังไทยเรื่องนี้กันครับกับ \"Driver - คนขับรถ\"\n\nที่ต้องบอกแบบนั้น เพราะหน้าหนังที่ไม่ได้เป็นที่ดึงดูดแบบหนังตลกหรือหนังรักที่ครองตลาดบ้านเรามานานแสนนาน และด้วยความที่เป็นหนังนอกกระแส การโปรโมทก็โฆษณาอะไรต่างๆนาๆอาจไม่ได้จัดหนัก จัดเต็มแบบค่ายหนังใหญ่ๆ แต่ทั้งหมดทั้งมวลที่บรรยายมา มันก็ไม่ได้มีเหตุผลใดๆที่สะท้อนไปถึงคุณภาพของหนังจนกว่าเราจะได้ชม (จริงมั้ย??)  ความน่าสนใจสำหรับผมเกิดขึ้นเมื่อครั้งได้มีโอกาสเข้าไปอ่านบทสัมภาษณ์ของ \"ฐิติพันธ์ รักษาสัตย์\" ผู้ที่ทั้งกำกับและเขียนบทหนังเรื่องนี้ ซึ่งเขาบอกว่า \"คนขับรถเป็นสัญลักษณ์ของความไว้ใจที่ชัดเจน เพราะเมื่อคุณขึ้นรถไปแล้วชีวิตของคุณก็อยู่ในกำมือของเขาในช่วงเวลานั้น\" ประโยคนี้เองที่ทำให้ผมตัดสินใจเข้าไปชมภาพยนตร์เรื่องนี้ในที่สุด\n\n\"คนขับรถ\" เป็นภาพยนตร์แนวดราม่าที่มีส่วนผสมของความเป็นอีโรทิค-ทริลเลอร์อยู่ในตัว โดยเล่าเรื่องราวในช่วงเวลาออกตามหาสามีของ \"เกด\" (ศิตา ชุติภาวรกานต์) ซึ่งหลังจากทริปดูงานที่เกาหลีเกดก็ไม่สามารถติดต่อ \"เต้\" (ภูริ หิรัญพฤกษ์) สามีของเธอได้อีกเลย ด้วยความเป็นห่วงสามี เธอขอให้ \"แมค\" (ปรมะ อิ่มอโนทัย) คนขับรถของเต้พาเธอออกตามหาสามีสุดที่รัก แต่ใครจะรู้ว่าสิ่งที่เธอค้นพบกลับเป็นเบาะแสสู่ความลับอันแสนเจ็บปวดที่ทำให้เธอไม่สามารถไว้ใจใครได้อีกเลย... ก่อนอื่นผมขอบอกทุกท่านไว้ก่อนเลยว่า หนังเรื่องนี้ไม่ได้เป็นหนังอาร์ตที่ดูเข้าใจยากแต่อย่างใดเลย มันคือหนังที่เล่าเรื่องปกติแบบตรงไปตรงมา แต่แฝงไว้ด้วยความน่าสงสัยของตัวละครที่เราเองก็ไม่อาจวางใจใดๆได้เลย ส่วนตัวชื่นชมพล๊อตหนังที่ทำออกมาได้ลึกลับน่าสนใจดี ยิ่งตอนเฉลยปมเหตุของปัญหาในหนังแล้วยิ่งเซอร์ไพรส์ผมสุดๆ นอกจากนี้ การแสดงของตัวละครในหนังผมมองว่าสอบผ่านทั้งหมด โดยเฉพาะอย่างยิ่งคือตัวละครของปั้นจั่น ที่ผมกล้าพูดได้เลยว่าการแสดงของเขาในหนังเรื่องนี้มีความเป็นมืออาชีพสูงมากจริงๆ เขานำเสนอตัวละครนี้ออกมาได้อย่างละเอียดอ่อนและลึกซึ้งถึงอารมณ์มาก ยิ่งไปกว่านั้น เรื่องโลเคชั้นหรือแม้กระทั่งการถ่ายภาพก็เลือกสรรออกมาได้อย่างเหมาะสม มีติอยู่ 2 ประเด็นที่ส่วนตัวมองว่าอาจทำให้หนังเสียอรรครสในการชมไปบ้าง ประเด็นแรก คือ การเล่าเรื่องที่บางช่วงของหนังดูเนิบนาบไป บางช่วงก็เล่าเรื่องช้าเกินความสำคัญ จนทำผมแอบเบื่ออยู่บ้างเป็นระยะๆ ประเด็นที่ 2 คือประเด็นการขยี้จุดพีค ที่ผมยังรู้สึกว่าหนังยังไปไม่สุดทางและยังสามารถเพิ่มน้ำหนัก ทั้งยังเพิ่มประเด็นให้เป็นเรื่องเป็นราวกับหนังต่ออีกได้หลากหลายแง่มุม\n\nในภาพรวมของ \"คนขับรถ\" จึงออกมาอยู่ในระดับกลางๆแบบที่มีส่วนชอบและส่วนที่ไม่ชอบในระดับที่ผมพอจะมองข้ามไปได้ เรื่องของพล๊อตหนังยังเป็นจุดแข็งที่โดดเด่นที่หนังมี และผมเชื่อว่ามันน่าสนใจในแบบที่หาได้ไม่บ่อยกับหนังไทยในปัจจุบัน เพียงแต่อย่าไปฟังใครสปอยเรื่องราวมาก่อนที่ตนเองจะได้ไปชมหล่ะ (อันนี้เตือนอย่างจริงใจ) มิฉะนั้นแล้วความเซอร์ไพรส์กับหนังเรื่องนี้จะลดลงไปเยอะเลย ส่วนผู้อ่านท่านใดที่สนใจชมก็รีบอย่างด่วนๆเลยนะครับ หนังถูกลดรอบฉายไปเยอะแล้ว อันเกิดจากอิทธิพลของหนังบล๊อกบัสเตอร์ (ขณะที่ผมรีวิวอยู่นี้ก็เห็นว่าหนังยังมีรอบอยู่เหลืออยู่บ้าง) ส่วนใครที่ชมมาแล้วก็สามารถเข้ามาแลกเปลี่ยนความรู้สึกกันได้ในคอมเม้นต์ แต่รบกวนอย่าพูดถึงประเด็นสำคัญนั้น (ที่รู้ๆกันอยู่) นะครับ เผื่อคนอื่นๆที่สนใจไปชม อยากได้รับความเซอร์ไพรส์แบบเราๆ\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\n"}
