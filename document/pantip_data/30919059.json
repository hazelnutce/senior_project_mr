{"movie_name": "ตั้งวง", "text": "\"คงเดช จาตุรันต์รัศมี\"  ผู้กำกับหนังไทยคนนี้ คือ คนเดียวกับที่เคยกำกับหนังไทยอย่าง สยิว, เฉิ่ม, กอด ภายใต้ชายคาค่ายใหญ่ และ แต่เพียงผู้เดียว ในฐานะหนังอินดี้เฉกเช่นเดียวกับหนังเรื่องนี้ และยังคงสร้างหนังไทยในสไตล์เฉพาะตัว “มีอะไร” อยู่เช่นเคยแต่คราวนี้ดูง่ายเข้าใจง่ายกว่าเท่านั้นเอง\n\nเรื่องราวที่เราได้รับรู้ก่อนดูมันก็คงเพียงว่า มันคือกลุ่มวัยรุ่นกลุ่มที่ต้องไปแก้บนในสิ่งที่ได้บนไว้ ดูไม่น่าจะมีอะไรมากไปกว่านั้น แต่กระแสที่ออกมามันไม่ใช่ มันมีอะไรมากกว่าที่เราเห็นในตัวอย่างอยู่มากนัก\n\n\n\nช่แล้ว หน้าหนังมันดูเป็นหนังวัยรุ่น เด็ก 4 คนที่หวังจะได้ในสิ่งที่หวัง เคร่งเครียดกลัวสิ่งที่ปรารถนาจะไม่สำเร็จ สองคนหวังชนะเลิศการแข่งขันตอบปัญหา หนึ่งอยากเป็นนักปิงปองตัวแทนโรงเรียน อีกหนึ่งไม่อยากเสียแฟนไป ไม่มีใครสักคนที่เชื่อในการบน แต่ทำไปด้วยต่างคนต่างเหตุผลกัน และสุดท้ายก็ต้องไปรำแก้บนพร้อมๆ กัน ภารกิจที่ร่วมกันทำให้สำเร็จ เหมือนการ์ตูนญี่ปุ่นยังไงยังงั้น\n\nหนังตั้งคำถามแรกๆ ให้คนดูว่า “การบน” เป็นสิ่งที่คุณเชื่อหรือไม่? และถ้าไม่เชื่อทำไมยังไปบนเพื่อขอให้สิ่งที่หวังเป็นจริง?\n\nแต่เมื่อเราดูหนังไปเรื่อยๆ เรากลับว่า หนังมีบริบทบางอย่างที่แทรกเข้ามาเรื่อยๆ แถมด้วยเรื่องราวและคำพูดจากตัวละครตัวเล็กตัวน้อยที่ทำให้เราต้องอึ้งเพราะถูกยิงคำถามเข้ามาในหัว ไม่ว่าจะเป็นเหตุการณ์บ้านเมือง การชุมนุมประท้วงที่เกี่ยวพันกับ 1 ใน 4 ตัวเอกอย่างแยกไม่ออก สาวประเภทสองที่เข้ามาในชีวิตของพวกเขาเพื่อช่วยสอนรำ ชีวิตวัยรุ่นยังอาจต้องเจอะเจอกับเหตุการณ์ที่ต้องตัดสินใจครั้งสำคัญอย่างการท้องในวัยเรียน เด็กไทยฮิตเต้น cover เพลงเกาหลีเห็นกันอยู่ได้ทั่วๆ ไป เด็กเนิร์ดบ้าเกมและการ์ตูนญี่ปุ่นอย่างเข้าเลือดเข้าเนื้อ หรือแม้แต่การใช้มือถือแชทกับเพื่อนๆ จนเป็นปกติ และยังมีเรื่องเล็กเรื่องน้อยอีกหลายที่มัน “จริง” ที่เราเจออยู่ทุกวัน\n\nไม่มีตรงไหนชี้ว่าถูกหรือผิด มีแต่เล่าเรื่องราวออกมาแล้วผู้ชมหาคำตอบเอาในหัวตัวเอง\n\nเพิ่มเติม: http://bit.ly/1dwot8x\n"}
