{"movie_name": "Magic Magic", "text": "'Magic Magic วันหลอก คืนหลอน' อีกหนึ่งหนังชวนมึนที่เข้าฉายในบ้านเราไปเงียบๆ เมื่อหลายเดือนก่อน ตอนนี้มีแผ่นออกมาแล้ว หนังเล่าเรื่องของอลิเซีย หญิงสาวบุคลิกแปลกๆ และนอนไม่ค่อยหลับที่เดินทางไปเที่ยวชิลีกับลูกพี่ลูกน้องคนสนิท และชาวคณะอีกสามคน เธอเริ่มรู้สึกหวาดกลัวและไม่ปลอดภัย เมื่อคิดว่าคนรอบข้างอาจจะกำลังคิดร้ายกับเธอ ทั้งนี้ตัวเธอเองยังแยกแยะความจริงกับจินตนาการไม่ได้ เธอจึงพยายามหนีจากพวกเขา ก่อนจะได้พบกับบทสรุปที่หักมุมและแสนหดหู่\n\nนับเป็นหนังอินดี้แนวไซโคดราม่าที่เดินเรื่องเนิบๆ เนือยๆ ตามสไตล์หนังที่เข้าฉายในเทศกาลซันแดนซ์ (ปี 2013) มีหลายจังหวะชวนหลับ มีหลายฉากมืดจนต้องเพ่ง ผ่านการเล่าเรื่องที่ชวนหมองหม่นมากๆ ที่โดดเด่นสุดๆ ต้องยกให้การแสดงของตัวละครหลักอย่างอลิเซีย รับบทโดยจูโน เทมเปิล (หนึ่งในนางฟ้าแม่ทูนหัวจาก Maleficent) ซึ่งถ่ายทอดบุคลิกประหลาดๆ หวาดกลัวทุกสิ่งอย่างอย่างคนที่มีอาการประสาทออกมาได้สมจริงมากๆ แต่ที่ด้อยสำหรับเรื่องนี้ เห็นจะเป็นความสนุกที่หาไม่เจอเลย (6/10)\n\n\n\nฝากติดตามเพจรีวิวหนังและนำเสนอเรื่องบันเทิงต่างประเทศด้วยจ้า ขอบคุณมากจ้า >>> https://www.facebook.com/kimkanamagazine\n"}
