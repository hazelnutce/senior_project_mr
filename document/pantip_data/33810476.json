{"movie_name": "Monsters: Dark Continent", "text": "[Mini-Review] หนังเข้าใหม่ประจำสัปดาห์ : Monsters: Dark Continent สงครามฝูงเขมือบโลก (ไม่สปอยล์)\n.\n“หนังใช้สัญลักษณ์ในการบอกเล่าประเด็นสำคัญของเรื่องดังเช่นภาคแรก ทว่ารูปแบบวิธีการนำเสนอไม่มีความเชื่อมโยงของเนื้อหาและลดความน่าติดตามไปพอสมควร”\n.\nMonsters : Dark Continent ภาพยนตร์ภาคต่อของ Monsters ที่นำเสนอเรื่องราวการต่อสู้ของโนอาห์ นายทหารอเมริกัน ที่ถูกส่งไปตะวันออกกลางเพื่อปกป้องผลประโยชน์ของสหรัฐ จากการคุกคามของเหล่าสัตว์ประหลาด เขามีภารกิจสำคัญที่ต้องเข้าไปช่วยเหลือทหารนายหนึ่งออกจากเขตแดนของเหล่าสัตว์ประหลาดร้ายให้ได้ ระหว่างการต่อสู้อย่างดุเดือด ยานพาหนะประจำหน่วยถูกโจมตีจนไม่เหลือซาก แต่พวกเขากลับได้รับความช่วยเหลือจากเด็กสาวท้องถิ่นที่อาสาเป็นผู้นำทางพาพวกเขาออกไปจากพื้นที่อันตราย ในที่สุดทั้งสามคนจะสามารถหนีเอาชีวิตรอดออกมาได้อย่างหวุดหวิด แต่มีสิ่งหนึ่งที่ทุกคนค้นพบความจริงก็คือ สิ่งที่น่ากลัวที่สุดบนโลกมนุษย์อาจจะไม่ใช่พวกเอเลี่ยนอีกต่อไป… (Cr.majorcineplex.com)\n.\nภาคต่อของเรื่องราวการบุกยึดของเอเลี่ยนต่างดาว โดยในภาคนี้ไม่ได้มีเนื้อหาต่อเนื่องจากภาคแรกแต่อย่างใด ตัวหนังเดินเรื่องโดยใช้เรื่องราวการต่อสู้ของกลุ่มทหารหาญกลุ่มหนึ่งที่ได้รับภารกิจเข้าไปร่วมรบในพื้นที่เขตติดเชื้อ รูปแบบการนำเสนอเรื่องราวในภาคนี้มีความคล้ายคลึงกับตัวหนังในภาคแรก โดยการใช้สัญลักษณ์ในการถ่ายทอดประเด็นสำคัญของหนัง ทว่าความหนักแน่นของรูปแบบการถ่ายทอดในภาคนี้ลดความหนักแน่นจากภาคแรกไปค่อนข้างมาก การนำเสนอเรื่องราวทั้งการปฏิบัติภารกิจรบและความเชื่อมโยงกับสัตว์ประหลาดต่างดาวค่อนข้างเบาหวิวและไม่ชวนติดตาม ซึ่งวิธีการเล่าเรื่องผ่านตัวละครที่คล้ายคลึงกับการนำเสนอเรื่องราวแบบสารคดีในภาคนี้ยิ่งชวนให้ความน่าติดตามลดลงไปอีก มีเพียง CG และโลเคชั่นในตัวหนังเท่านั้นที่ยังคงคุณภาพไว้อยู่ คอหนังแอคชั่นไซไฟไม่ควรตั้งความหวังไว้กับหนังเรื่องนี้ครับ\n.\nMy Score : 5.5/10\n\n"}
