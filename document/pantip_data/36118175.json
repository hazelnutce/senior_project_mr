{"movie_name": "Fifty Shades Darker", "text": "ภาคแรก Fifty Shades of Grey ทำภาพลักษณ์ของหนังเรื่องนี้ให้เป็นหนัง #Erotic ด้วยฉากร่วมรักที่เร่าร้อนสุดๆ ของคู่พระนาง แล้วก็จบลงแบบมีปริศนาให้คนดูลุ้นและรอคอยภาคต่อ ซึ่งมาในปีนี้หนังเข้าฉายรับวาเลนไทน์พอดี สำหรับผมค่อนข้างผิดหวังพอสมควรกับหนังในภาคนี้ ด้วยชื่อที่บอกว่า Darker แต่กลับไม่ได้ Dark เท่าไหร่\n\nFifty Shades Darker เป็นเรื่องราวต่อจากภาคแรก คริสเตียน เกรย์ ผู้บอบช้ำจากความรัก พยายามตามง้อแอนัสเตเชีย สตีล ให้กลับมาคืนดีกับเขา ก่อนที่เธอจะให้โอกาสเขาอีกครั้ง แอนัสเตเชียก็ยื่นข้อตกลงใหม่ให้กับเขา จากนั้น ทั้งคู่เริ่มสร้างความไว้เนื้อเชื่อใจและความมั่นคงในชีวิต  แต่ก็ต้องเผชิญกับอดีตของคริสเตียน เกรย์ ที่ตามมาทำลายความหวังที่จะสร้างอนาคตร่วมกัน\n\nจากเรื่องย่อก็เริ่มดูเหมือนว่าหนังกลายเป็นหนังรักตามงอนง้อกันระหว่างพระเอกกับนางเอกของเราซะเแล้ว หนังไปเน้นเรื่องราวการตามขอคืนดีของ เกรย์ เพื่อจะมาสานต่อความสัมพันธ์กับ แอนา มากกว่าที่จะมาเล่นกับฉากอิโรติคเหมือนในภาคแรก หนังเลยดูอาจจะไม่ได้สาสมใจคนที่คาดหวังมากนัก  เพราะถ้าเอาจริงๆ ฉากวาบหวิวมีน้อยมาก เรียกว่านับได้ และไม่มีฉากไหนที่ตราตรึงใจคนดูเลย\n\nแต่หนังก็เริ่มมีเรื่องราวอื่นๆ ที่เกี่ยวข้องกับตัวพระเอกมาเล่ามากขึ้น หลังจากที่ไม่มีอะไรหลุดมาในภาคแรก ภาคนี้เริ่มมีปูมหลังเรื่องราวที่ทำให้พระเอกกลายเป็นคนแบบนี้มาให้ได้ทำความเข้าใจกันมากขึ้น แต่ก็ยังไม่ได้โฟกัสอะไรมากมาย ดูล่องลอยไปนิด คิดว่าภาคสามน่าจะจับประเด็นหลักๆ ได้ดีกว่านี้เยอะ\n\nในภาคนี้มีการเปลี่ยนผู้กำกับมาเป็น James Foley ซึ่งถ้าเทียบกับภาคแรก ความพิถีพิถันในฉากหลายๆ ฉากโดยเฉพาะเลิฟซีนผมว่ามันยังแข็งๆ อยู่ ไม่ได้ดีเท่าภาคแรก เหมือนกับตัดฉับๆๆๆ ให้มันดูเร่าร้อน ร้อนแรง แต่กลับทำให้คนดูคิดว่า บ้านไกลเวลาน้อยเหรอไง\n\nโดยรวมๆ สำหรับผมภาคนี้ยังไม่ดีเท่าภาคแรก ด้วยองค์ประกอบหลายๆ อย่างมันทำให้หนังดูดร็อปลงไปค่อนข้างเยอะ ไม่ค่อยประทับใจเท่าไหร่ทั้งในเรื่องฉากที่เป็นจุดขาย และเนื้อเรื่องที่หนังพยายามจะทำให้มันกลมกล่อมขึ้น แต่ก็ยังไม่ดีพอ\n\nพูดคุยกันได้ที่เพจครับ >> https://www.facebook.com/DooNangGunMai/\n"}
