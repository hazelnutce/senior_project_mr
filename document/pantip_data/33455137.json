{"movie_name": "Fast And Furious 7", "text": "และแล้วก็ถึงเวลาที่หลายคนรอคอย กับการกลับมาสนุกมันระห่ำกันอีกครั้ง กับ “Fast And Furious 7″ ยังมีตัวละครหลักเป็นตัวเดิมที่แฟนๆ ของแฟรนไชส์เรื่องนี้เคยคุ้นมา แต่ที่พิเศษก็คงจะเป็นการมี Jason Statham และ Tony Jaa มาร่วมแสดงด้วยนี่แหละ\n\nด้วยความยาวของหนังที่ 137 นาที ทำให้ต้องถือว่า ‘Fast And Furious 7′ เป็นหนังแก๊งซิ่งขนาดยาวของจริง หนังเต็มไปด้วยฉากดุดันมันระห่ำที่ดาหน้าเข้ามาให้ผู้ชมได้ลุ้นกันยาวๆ จนแทบลืมหายใจ แต่ถึงกระนั้น หนังก็ยังมีแบ่งพักครึ่งช่วงกลางจนนึกว่ามันจบแบบค้างคาไปเสียแล้วก็ได้ หากยังคงมันระห่ำกระหึ่มสะใจต่ออีกช่วงใหญ่ ถือว่ายาวไปนิดเพราะหลังๆ ผมเริ่มจะไม่มันไปกับฉากพะบู๊เท่าช่วงแรกแล้ว โชคดีหน่อยที่ช่วงท้าย ค่อยตีตื้นขึ้นมาได้พอตัว\n\nแต่เชื่อได้ว่า แอ็คชั่นแต่ละช็อตที่ James Wan ใส่มาเข้ามา น่าจะทำให้คอและแฟนหนังแฟรนไชส์เรื่องนี้ได้มันสะใจเป็นแน่แท้\n\n\nถ้าจะว่ากันไปในแง่ของการมี จา พนม อยู่ในหนังเรื่องนี้ เขาทำหน้าที่ได้ดีในเชิงแอ็คชั่นที่มักเข้าฉากกับพอล วอล์กเกอร์ เป็นหลัก แม้จะไม่ได้มีบทบาทมากมายนัก แต่ก็ได้โอกาสที่จะโชว์ลวดลายในแบบ จา พนม ในหนังอยู่มากพอดู\n\nจุดเด่นของหนังแนวนี้ก็ยังมีอยู่อย่างครบถ้วน ไม่ว่าจะเป็น มุกฮาจากตัวป่วนประจำแก๊ง นม/ตูดของสาวๆ หุ่นดีๆ ที่มาพร้อมดนตรีสไตล์เต้นๆ กับฉากซิ่งรถที่หนนี้พาไปซิ่งบนเส้นทางคดเคี้ยวตามแนวเขาและในทะเลทราย หนังพูดถึงและดึงเอาตัวละครเด่นๆ ที่อยู่ในทุกภาคกลับมาให้หายคิดถึง\n\nบทหนังอาจจะดูน่าตะขิดตะขวงอยู่บ้าง ดูไปแล้วก็มึนๆ ว่ามันยังไงกันว้า แต่ถ้ามองว่าหนังเรื่องนี้สร้างมาเพื่อบรรจุฉาคแอ็คชั่นระดับเวอร์เกินจะเป็นได้จริงมาแต่ไหนแต่ไร ก็คงเข้าใจได้ว่า หนังได้ทำหน้าที่ของมันได้อย่างดีที่สุดแล้ว ที่สำคัญมันเป็นหนังอำลาที่ไม่อำลาสำหรับแฟนของ Paul Walker อย่างแท้จริง\n\nผมนี่...น้ำตาไหลเลย T__T\n\nFast And Furious 7 เร็ว…แรงทะลุนรก 7 | http://bit.ly/1BMLbQW\n"}
