{"movie_name": "pk (2014)", "text": "[Mini-Review] PK ผู้ชายปาฏิหาริย์ (No spoil)\n.\nภาพยนตร์จากอินเดีย ที่สามารถทุบสถิติทำรายได้สูงสุดแซงหน้า Dhoom 3 นำแสดงโดย อาเมียร์ ข่าน ซุปเปอร์สตาร์ชื่อดังจากวงการบอลลีวูด เรื่องราวของมนุษย์ต่างดาวที่เดินทางมาทำวิจัยที่โลกมนุษย์ แต่กลับถูกขโมยรีโมทเรียกยานอวกาศไป ทำให้เขาต้องออกตามหารีโมทเพื่อจะได้กลับบ้าน แต่เมื่อเขาแจ้งตำรวจ ไปถามใครๆก็มีแต่คนบอกว่า \"พระเจ้าเท่านั้นแหละที่จะนำรีโมทมาคืนให้ได้” ดังนั้นเรื่องราวการตามหารีโมทยานแม่ของ PK จากพระผู้เป็นเจ้าของเขาก็เริ่มต้นขึ้น...และนี่ก็เป็นที่มาของความสนุกสนาน ปนเสียดสี เมื่อเขาอยู่ในประเทศอินเดียที่มีพระเจ้า และผู้นำคำสอนของพระเจ้ามานำเสนอมากมายและทำให้เขาต้องเผชิญหน้ากับบรรดาผู้นำเหล่านี้ รวมไปถึงเรื่องราวโรแมนติกระหว่างตัวเองกับนักข่าวสาว (Cr.majorcineplex.com)\n.\nภาพยนตร์ทำเงินสูงสุดตลอดกาลของวงการภาพยนตร์บอลลีวู้ด ด้วยรายรับกว่า 3200 ล้านบาท และกวาดคำชมจากนักวิจารณ์ทั่วโลก PK กล้านำเสนอประเด็นความละเอียดอ่อนทางด้านศาสนา มานำเสนอผ่านมุมมองของผู้คนในปัจจุบันและขับกล่อมด้วยดราม่าคอมมาดี้แบบมีชั้นเชิง หนังเล่าเรื่องแบบตรงไปตรงมาผ่านตัวละครหลักที่แฝงสัญลักษณ์ไปถึงผู้เกิดใหม่ ผ่านการเรียนรู้ ตั้งคำถาม ถึงความแตกต่างและเหตุผล ซึ่งเป็นคำถามที่อาจเกิดขึ้นในใจของใครหลายๆคนในยุคปัจจุบัน หนังได้ใส่การตีความทางสัญลักษณ์ การเสียดสีสังคม ศาสนา และลิทธิความเชื่อได้อย่างลึกซึ้งและคมคาย แต่ไม่หม่นหมองหรือตึงเครียดจนเกินไป หนำซ้ำหนังกลับขับกล่อมด้วยเรื่องราวความรักและมุกตลกที่มีชั้นเชิง ด้วยความสามารถการแสดงของคู่พระนางและความเข้มข้นของบทหนัง ทำให้พาร์ทคอมมาดี้อาจทำให้ผู้ชมขำจนแทบตกเก้าอี้ และพาร์ทดราม่ามีน้ำตาซึมง่ายๆเลย อีกหนึ่งหนังคุณภาพที่ไม่ควรพลาดครับ !!\n.\nMy Score : 9.5/10\n\n\nแก้ไขข้อความเมื่อ 16 มีนาคม 2558 เวลา 14:08 น."}
