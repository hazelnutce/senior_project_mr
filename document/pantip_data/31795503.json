{"movie_name": "Teacher's Diary : คิดถึงวิทยา", "text": "       เรื่องราวของครูหนุ่ม ที่ไปสอนที่โรงเรียนเรือนแพกลางเขื่อน โอบล้อมไปด้วยภูเขาและผืนน้ำอันกว้างใหญ่ ปราศจากสิ่งอำนวยความสะดวกใดๆ ไม่ว่าจะไฟฟ้า ประปาหรือแม้กระทั่งสัญญาณโทรศัพท์ กับเด็กๆลูกชาวประมงที่ไม่มีโอกาสออกไปนอกเขื่อน เพื่อเรียนหนังสือ ทำให้เขาต้องสอนเด็กๆทุกคนที่อยู่คนละชั้นด้วยตัวคนเดียว ท่ามกลางความเหงาที่ไม่สามารถติดต่อใครได้\n\n       สิ่งเดียวที่พอจะช่วยให้เขาคลายเหงาได้ก็คือ สมุดบันทึกเล่มหนึ่งของครูคนเก่าที่ถูกลืมทิ้งไว้ ที่เขียนเรื่องราวระบายความในใจต่างๆ จนเขารู้สึกว่ามันเป็นเพื่อนเพียงหนึ่งเดียวที่เข้าใจหัวอกเขา จนกลายเป็นความผูกพันผ่านตัวหนังสือ เฝ้าคอยแต่คิดถึงตัวจริงของเธอและฝันว่าสักวันหนึ่งฝันของเขาจะเป็นจริง\n\n       เป็นหนังรักโรแมนติกติดตลก อารมณ์ feel good ดูแล้วก็ยิ้มๆได้ทั้งเรื่อง กับบทหนังที่เรียบง่าย เล่นไปตามสูตรหนังรักอย่างที่ควรจะเป็น พร้อมทั้งสื่อถึงชีวิตของแต่ละตัวละครได้เป็นอย่างดี ซึ่งโดยรวมถือว่าโอเคเลยนะ ดูเพลินๆไม่ต้องคิดมาก\n\n       ทางด้านโปรดักชั่นก็ทำได้ดี ไม่เสียชื่อ GTH ไม่ว่าจะเป็นการเล่าเรื่องที่สนุกสนาน น่าสนใจและน่าติดตามตลอดตั้งแต่เริ่มจนจบ ฉากสวยๆกับมุมกล้องเจ๋งๆ นักแสดงที่เล่นได้อินกับบท (นางเอกเล่นดีมากอ่ะ) ดนตรีดีๆ หรือแม้กระทั่งการ tie-in ที่ทำได้ดี ดูแล้วไม่ขัดใจ สร้างให้คนดูมีอารมณ์ร่วมกับหนังได้เป็นอย่างดีเลยครับ แอบซึ้งจนน้ำตาซึม คนที่ชอบหนังแนวนี้ก็ลองไปดูกันนะ ^ ^\n8/10\n"}
