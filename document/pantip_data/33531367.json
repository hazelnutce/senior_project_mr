{"movie_name": "Big Game หนังแอคชั่นแนวใสๆ", "text": "ให้ 8/10 หนังแอคชั่นน่ารักๆ เรื่องราวของเด็กชายอายุ 13 ที่ตามธรรมเนียมในการก้าวข้ามสู่วัยหนุ่มนั้น เขาต้องเข้าป่าล่าสัตว์เพื่อนำกลับไปยังหมู่บ้านพิสูจน์ตัวตนความเป็นลูกผู้ชาย แต่กลับเจอประธานาธิบดีของประเทศอเมริกาซึ่งกำลังโดนเหล่าร้ายตามล่าอยู่ เขียนบทและกำกับโดย Jalmari Helander ซึ่งเป็นคนฟินแลนด์ ประเทศที่เหตุการณ์ในหนังเกิดขึ้น\n\nก่อนไปชม อยากดู แต่ไม่คิดว่าหนังจะสนุกสักเท่าไหร่ แต่เมื่อไปชมแล้วกลับชอบมาก เพราะหนังสนุกมาก ตลกมาก และแอคชั่นก็ถือว่ามันส์อยู่ทีเดียวแต่ไม่ใช่แอคชั่นแนวซีเรียสจริงจังแต่เป็นแบบใสๆเบาๆมากกว่า ทั้งโรงมีแต่ผู้ใหญ่และก็หัวเราะเป็นสียงเดียวกันหมด บางฉากมีคนในโรงหลุดปรบมือให้ด้วยอีกต่างหาก แต่เมื่อถึงเส้นดราม่าระหว่างพ่อกับลูก หนังก็ทำได้กินใจดีมากทั้งที่ในส่วนของเส้นดราม่าก็ใช้เวลาที่น้อยมาก แต่ได้อารมณ์ความรู้สึก\n\nBig Game เป็นหนังที่ให้ความบันเทิงได้อย่างเต็มที่ และหนังเขียนบทออกมาได้ดีทีเดียว มีการปูเรื่องและตบกลับครบ เก็บรายละเอียดดี เสียดสี แอบกัด และแซวอเมริกาได้อย่างเต็มที่จริงๆ ทั้งยังแอบแซวพวกหนังมนุษย์ต่างดาว ไอรอนแมน และหนังเรื่องอื่นๆอีก\n\nค่อนข้างชอบไอเดียตั้งต้นของเส้นเรื่องมาก ชอบการออกแบบตัวละครเด็กและธรรมเนียมของตัวละคร คนในหมู่บ้านที่ตัวละครอยู่ดูเป็นคนที่บ้าพลังแบบชายฉกรรจ์ดี แนวๆไวกิ้งอย่างในเรื่อง How to Train Your Dragon ไปดูแล้วไม่ผิดหวังเลยค่ะ\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
