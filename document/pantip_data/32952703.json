{"movie_name": "Big Hero 6 บิ๊กฮีโร่ 6", "text": "[Review] Big Hero 6\nบิ๊กฮีโร่ 6\n\nAnimation | Action | Adventure\n\n\n\nผู้กำกับ: Don Hall, Chris Williams\nดารานักแสดง:  Scott Adsit (Baymax Voice)\n                  Ryan Potter (Hiro Voice)\n                  Daniel Henney (Tadashi Voice)\n\n\nช่วงน้องปลวกเมาท์มอยหนัง\n     เมื่อได้ดูตัวอย่างหนังก็ทำให้น้องปลวกรู้สึกหลงรักเจ้าหุ่นยนต์ลูกโป่งพองลมตัวนี้แล้ว เลยทำให้ตั้งตารอและอยากให้ถึงวันที่เข้าฉายเร็วๆ\n     ตามธรรมเนียมของ Walt Disney มักจะมีการ์ตูนเรื่องสั้นมาให้ดูก่อนหนังฉายเสมอ ซึ่งครั้งนี้มีชื่อเรื่องว่า Feast เป็นเรื่องราวของน้องหมาที่ได้ถูกเก็บไปเลี้ยง ซึ่งเป็นเรื่องสั้นเรื่องหนึ่งของดิสนีย์ที่ทำออกมาได้น่าประทับใจอย่างมาก\n     อนิเมชั่นเรื่องนี้อาจจะเดาเนื้อเรื่องง่ายไปสักหน่อย แต่ก็สามารถดูได้ทุกเพศทุกวัย แถมการเดินเรื่องก็ไม่มีสะดุด ทำให้น่าติดตามตั้งแต่ต้นเรื่องจนจบ แต่อาจจะดำเนินเรื่องเร็วไปบ้าง นอกจากนี้มันมีหลากหลายอารมณ์มาก ไม่ว่าจะตลก เศร้า แอ็คชั่น ซึ่งน้องปลวกชอบมากเพราะทำออกมาได้ไม่มีสะดุดสักนิด โดยเฉพาะฉากเศร้าที่ทำให้น้องปลวกอินจนน้ำตาคลอได้เลยทีเดียว ด้าน CG ก็ทำออกมาได้ดีมากๆ ภาพสวยสะใจ ส่วนด้านตัวละครนั้นก็มีเบย์แม็กเป็นตัวชูโรง แต่เรื่องจากความน่ารักน่ากอดนี้ ทำให้ตัวละครอื่นจืดไปสนิท แต่ก็ยังมีฮิโระที่พอจะเรียกอารมณ์ดราม่าได้บ้าง ส่วนตัวละครอื่นๆนั้นถึงจะเริ่มฉายแววเด่นในช่วงหลังแต่ก็ถูกรัศมีของเบย์แม็กแย่งซีบกลบซะมิด เลยทำให้คนดูโฟกัสไปที่เบย์แม็กซะหมด พอฉากไหนไม่มีเบย์แม็กโผล่มาอาจทำให้ดูน่าเบื่อไปสักนิด แต่กระนั้นเรื่องนี้ก็แฝงข้อคิดดีๆให้เห็นไม่ว่าจะ มิตรภาพ ความรักของครอบครัว ความกล้า ความถูกต้อง และการเสียสละ\n     ส่วนด้านเสียงตัวละครนั้นก็ทำออกมาได้ดีมาก (น้องปลวกดูแบบซาด์แทร็คนะจ๊ะ) แต่ที่ถูกใจที่สุดคือคนที่พากย์เสียง Tadashi พ่อหนุ่มแดเนียล เนื่องจากเขาหล่อมว๊าก!!! อยากฟินในความหล่อลองไปหาดูใน Google ดูนะจ๊ะ\n     อนิเมชั่นเรื่องนี้น้องปลวกคอนเฟิร์มเลยว่าสนุกคุ้มค่าตั๋วจริงๆ สามารถดูได้ทั้งครอบครัว ถ้าสนใจก็ไปดูกันได้นะจ๊ะ\n\nคะแนนความชอบส่วนตัว: 9/10\n\nCR: IMDb - Big Hero 6\nสามารถติดตามรีวิวเรื่องอื่นๆได้ที่ http://nongpluak-chuandoonung.blogspot.com/\n"}
