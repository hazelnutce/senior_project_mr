{"movie_name": "pacific rim", "text": "โลกเราที่คิดว่าแสนจะสงบสุข แต่ในความเป็นจริงมันไม่ได้เป็นอย่างนั้น เมื่อวันนึงมีสัตว์ประหลาดตัวบิ๊กเบิ้มโผล่ออกมาอาละวาดโดยที่เราเรียกมันว่า “ไคจู” แน่นอนคนเราจะอยู่เฉยๆให้มันถล่มเล่นได้อย่างไรกัน จึงสร้างหุ่นยนต์ที่เรียกว่า “เยเกอร์” ออกมาปราบ ซึ่งเยเกอร์นั้นต้องใช้คนขับเคลื่อนสองคน เมื่อมนุษย์สร้างเยเกอร์ขึ้นมาสวนไคจูกลับได้สำเร็จ สัตว์ประหลาดเหล่านั้นกลับมีวิวัฒนาการที่จะเรียนรู้และปรับตัวในการเอาตัวรอดและมีความถี่ในการปรากฎตัวมากขึ้น เยเกอร์เริ่มที่จะหมดประสิทธิภาพในการต่อกร คราวนี้คงต้องหาวิธีปราบไคจูขั้นเด็ดขาดสักที\n\nพล็อตเรื่องหลักที่ดูแสนจะธรรมตามแบบฉบับ สัตว์ประหลาดโผล่ คนหาวิธีปราบโดยการสร้างหุ่นยนต์แล้วก็สู้ๆ แค่นั้นแหละครับ แต่ความไม่ธรรมดามันดันมีมากกว่าส่วนที่ธรมดานี่สิ เมื่อเริ่มเปิดเรื่องที่แสนจะรวดเร็ว เข้าเรื่องโดยทันทีไม่ต้องอารัมภบทนาน และแสดงศักยภาพของหุ่นยนต์ที่สุดแสนจะอลังการรวมถึงฉากต่อสู้ที่เรียกได้ว่าใหญ่จริงๆ โดยที่ภาพมักจะชอบนำเสนอโดยเอาหุ่นยนต์ไปเทียบขนาดสัดส่วนกับสิ่งต่างๆ มันเลยดูใหญ่อยู่ตลอดเวลา\n\nเมื่อเริ่มดูสิ่งแรกที่ผมนึกถึงคือการ์ตูนญี่ปุ่นครับ โดยเฉพาะ Evangelion มันช่างแสนคล้ายคลึงซะเหลือเกิน แต่ก็นำเสนอในรูปแบบของหนังฝรั่ง ทำให้ดูเป็นโอตาคุฉบับฮอลีวูดอยู่กลายๆ โดยหุ่นยนต์แต่ละตัวจะมีความสามารถที่แตกต่างกันออกไป ส่วนสัตว์ประหลาดนี่ก็ญี่ปุ่นสไตล์จริงๆซึ่งแต่ละตัวก็แตกต่างกันเช่นเดียวกัน แต่สัตว์ประหลาดนี่อาจจะไม่ดูโดดเด่นมากเพราะแต่ละตัวก็เหมือนๆกันไปหมด ยกเว้นตัวที่พระเอกต้องไปสู้ด้วยในช่วงกลางเรื่อง เห็นแล้วเป็นไคจูนี่ทำให้ร้องโอ้โหได้เลย\n\nความอลังการที่จัดมาเต็มทั้งเรื่องของภาพ ที่สร้างความอลังการ CG เพียบพร้อม แม้บางฉากอาจจะดูไม่ค่อยชัดบ้าง โดยเฉพาะท้ายเรื่อง หรือเพลงประกอบที่ทำออกมาได้ค่อนข้างดี สามารถเร้าอารมณ์และสร้างความตื่นเต้นได้มาก\n\nรายละเอียดยิบย่อยของบท แก๊กต่างๆทำออกมาได้สนุกดี แต่ยังมีบางรายละเอียดที่สร้างประเด็นขึ้นมาแล้วกลับดูไม่ให้ความสำคัญเลยดูขาดๆเกินๆไปบ้าง รวมถึงในช่วงจบที่ดูจบแล้วไม่ค่อยเต็มอิ่มมากนัก อ่อ…หลัง End Credit มีฉากแถมด้วยนะครับ\n\nโดยรวมถือว่าเป็นหนังที่สนุกใช้ได้ คอหนังแนวหุ่นยนต์ แนวการ์ตูนนี่ได้ใจไปเต็มๆ เพลิดเพลินแน่นอน\n"}
