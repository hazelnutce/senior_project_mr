{"movie_name": "Nerve‬ เล่นเกม เล่นตาย", "text": "Nerve (เล่นเกม เล่นตาย) - (8/10)\n____________________________\n.\n\"การเสียดสีสะท้อนสังคมโซเชียลอย่างรุนแรง\"\n\n.\nเรื่องนี้ครั้งแรกที่ได้เห็นนั้นทำให้นึกถึงหนังไทยอย่างเรื่อง 13 เกมสยองขึ้นมาในทันที แต่เมื่อมาดูแล้ว ต้องบอกเลยว่ามันต่างกันอย่างมากในเรื่องประเด็นที่หนังต้องการแสดงให้ผู้ชมคิด และตระหนักถึงความโหดร้ายของโลกโซเชียลในปัจจุบัน\n\n.\nNerve นั้นกล่าวถึงเรื่องราวของเกมที่ผู้คนเล่นโดยการรับคำท้าจากผู้ชมในโลกออนไลน์ให้ทำตามภารกิจนั้นๆเพื่อแลกกับเงินรางวัล แต่แน่นอนละ มันมี 2 ด้านอยู่แล้ว ผู้เล่นเริ่มถลำลึกไปเรื่อยๆขณะที่เล่นเกมจนเปรียบเสมือนโดนโลกออนไลน์ควบคุมอย่างสมบูรณ์แบบ หนังพูดถึงประเด็นการใช้สื่อโซเชียลได้ดีและรุนแรงพอสมควร การที่คนเราสามารถถูกชักจูงให้ทำอะไรก็ได้ตามที่คนในโลกออนไลน์บอกให้ทำ ไม่ว่าจะด้วยจุดประสงค์อะไรก็ตามที่นำมาหลอกล่อ เช่น เงิน ยอดวิว ความโด่งดัง โดยที่คนดูเหล่านั้นไม่รู้สึกต้องรับผิดชอบอะไรใดๆทั้งสิ้น\n\n.\nปัญหาต่างๆในชีวิตก็รั่วไหลออกมาหมด ความลับต่างๆก็ไม่อาจหลุดลอดสายตาของเหล่ามวลชนในโลกออนไลน์ การขุดคุ้ยประวัติ ความชอบ หรือสถานะต่างๆที่เรามักจะโพสลงในโลกออนไลน์นั้นไม่ต่างกับการที่เราเอาประวัติตัวเองทั้งชีวิตไปแปะป้ายโฆษณาตามท้องถนนแต่อย่างใด เหมือนกับชีวิตของตัวละครในเรื่องที่ดูจะพัวพันกับโลกโซเชียล จนถูกจูงจมูกไปทำนู่นทำนี่อย่างไร้สติ\n\n.\nความสนุกของหนังเรื่องนี้ไต่ระดับไปเรื่อยๆ เหมือนการเล่นเกมจริงๆที่ด่านหลังๆมันมักจะยากขึ้นเรื่อยๆๆ แต่ในขณะเดียวกันก็พยายามที่จะสอดแทรกประเด็นต่างๆเข้ามาให้ตระหนักคิดไว้ หรือกระทั่งตัวละครนั้นออกมาพูดโต้งๆเลยก็ตาม แต่สิ่งเดียวที่รู้สึกผิดหวังเล็กๆคงเป็นช่วงท้ายของหนัง ที่เล่าเรื่องรวบรัดและขาดเหตุผลจากที่อุตส่าห์ปูมาตั้งแต่ต้นเรื่อง แต่กระนั้นโดยรวมแล้วก็เป็นเรื่องที่สนุกเรื่องนึง เป็นหนังวัยรุ่นที่สื่อความเป็นวัยรุ่นออกมาได้ดี การท้าทาย ชีวิตโลดโผน ความรัก และเพื่อน\n\n.\n‪#โต๊ะดราฟตัวนั้น‬\nNerve - 8/10\nถ้าหากชอบรีวิวของผมสามารถตามอ่านต่อได้ที่เพจ facebook : โต๊ะดราฟตัวนั้น\nhttps://www.facebook.com/โต๊ะดราฟตัวนั้น-239365489759379/\n"}
