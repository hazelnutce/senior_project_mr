{"movie_name": "Sicario", "text": "[Mini-Review] Sicario ทีมพิฆาตทะลุแดนเดือด (ไม่ Spoil)\n.\nSicario หนังว่าด้วยเรื่องราวของเคท มาร์ซี่ ตำรวจหญิงที่เข้าร่วมภารกิจตามล่าพ่อค้ายาเสพติดรายใหญ่ของเม็กซิโก ซึ่งเธอต้องร่วมทีมกับ อเล็กฮานโดร ทหารรับจ้างหนุ่ม ฝ่าฟันอันตรายซึ่งภารกิจในครั้งนี้เสี่ยงเป็นเสี่ยงตายและกลายเป็นบททดสอบทางจิตใจและศีลธรรมของเธอเอง ซึ่งหนังเรื่องนี้ได้รับกระแสตอบรับอย่างล้นหลาม จากสื่อมวลชนและแขกที่เข้าชมในการเปิดฉายที่เทศกาลเมืองคานส์ ที่ฝรั่งเศส (Cr.majorcineplex.com)\n.\nSicario เป็นผลงานการกำกับของ Denis Villeneuve ผู้กำกับหนังสุดระทึกขวัญอย่าง Prisoners (2013) และ Enemy (2013) หนังบอกเล่าถึงภารกิจของกลุ่มตำรวจกลุ่มหนึ่งที่บุกเข้าไปไล่ล่าแก๊งค้ายาเสพติดรายใหญ่ในเม็กซิโก โดยตัวหนังได้ให้รายละเอียดถึงปัญหายาเสพติดที่มีอยู่จริงในพื้นที่ การเข้ามายุ่งเกี่ยวกับภารกิจของตำรวจสาว และภารกิจการไล่ล่าของกลุ่มตำรวจที่เป้าหมายอยู่เหนือสิ่งอื่นใด ซึ่ง Emily Blunt สามารถถ่ายทอดความเป็นตำรวจสาวสุดแกร่งที่มีความเถรตรง และต้องต่อสู้กับความเลวร้ายที่เกิดขึ้นในพื้นที่ได้ชวนเจ็บปวด อีกทั้ง Benicio Del Toro ตำรวจหนุ่มผู้มีอดีตที่เลือกทำทุกวิถีทางเพื่อบรรลุเป้าหมายเท่านั้น การเลือกใช้ภาพมุมสูงภายในเรื่องมีความสวยงามมาก และยิ่งช่วยให้เห็นถึงสภาพบ้านเมืองรวมถึงสถานการณ์ที่เกิดขึ้นในภารกิจอีกด้วย แม้ฉากขับเคลื่อนเรื่องราวส่วนใหญ่จะอยู่ภายใต้ความเงียบชวนกดดัน เนื่องด้วยบทบาทการแสดงของเหล่านักแสดงและดนตรีประกอบที่ชวนบีบหัวใจ แต่นั่นกลับทำให้ Sicario สามารถเข้าถึงปัญหายาเสพติดและสภาพจิตใจของผู้ผดุงความยุติธรรมได้อย่างบาดลึกจริงๆ\n.\nMy Score : 8.5/10\n\n"}
