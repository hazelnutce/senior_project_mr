{"movie_name": "อาปัติ", "text": "[Mini-Review] อาปัติ Arbat (ไม่ Spoil)\n.\n“ซัน” เด็กหนุ่มวัย 19 ปีผู้เอาแต่ใจตนเอง ไม่สนใจใคร และใช้ชีวิตคึกคะนองอย่างสุดขั้ว เขาจึงถูกพ่อบังคับให้มาบวชเณรเพื่อดัดนิสัย การบวชอย่างไม่เต็มใจ ไร้ศรัทธา และด้วยความรู้สึกที่ไม่เข้าใจว่าตนเองทำผิดอะไรนักหนา จึงทำให้ซันยังคงใช้ชีวิตเหมือนปกติทั่วไปแม้จะอยู่ในผ้าเหลืองแล้วก็ตาม รวมถึงการแอบคบหากับ “ฝ้าย” สาววัยรุ่นท้องถิ่นผู้โหยหาในความรักซึ่งเหมือนเป็นสิ่งยึดเหนี่ยวเดียวที่ทั้งคู่มีให้แก่กันและเชื่อมั่นว่าไม่ใช่เรื่องผิดแต่อย่างใด ทุกการกระทำที่ท้าทายการอาบัตินี้ ทำให้เณรซันต้องเข้าไปพัวพันกับเหตุการณ์ลึกลับชวนขนหัวลุกที่ถูกปกปิดไว้ภายในวัด ทั้งเรื่องราวความสัมพันธ์ของสีกากับพระ, การเผชิญหน้ากับผีเปรตที่ตามมาขอส่วนบุญและทวงคืนชีวิตที่ต่างเชื่อมโยงกันอย่างคาดไม่ถึง รวมทั้งความผิดที่เขากำลังวิ่งหนี ก็เข้ามาตอกย้ำให้เขาต้องชดใช้อย่างหลีกเลี่ยงไม่ได้ (Cr.majorcineplex.com)\n.\nอาปัติ เป็นผลงานการเขียนบทและกำกับโดย ขนิษฐา ขวัญอยู่ ผู้กำกับหญิงมือใหม่ ผู้เคยกำกับภาพยนตร์สั้น เวลา...รัก ตัวหนังถูกวิพากษ์วิจารณ์อย่างหนักมากในช่วงหนึ่งสัปดาห์ก่อนเข้าฉาย ถึงประเด็นความเหมาะสมของเนื้อหาที่ค่อนข้างกระทบกับภาพลักษณ์ของพุทธศาสนา จึงทำให้ภาพยนตร์ถูกตัดทอนเนื้อหาบางฉากออกเป็นเวลาประมาณ 3 นาที และเปลี่ยนชื่อจากเดิมคือ อาบัติ ตัวหนังได้ถ่ายทอดเรื่องราวภูมิหลังของตัวละครได้น่าอย่างสนใจตั้งแต่ช่วงต้น ซึ่งได้สอดแทรกเนื้อหาในส่วนของวิถีชีวิตของผู้คนในท้องถิ่น หลักธรรมคำสอนของพุทธศาสนา และความเชื่อของพุทธศาสนิกชนไว้อีกด้วย ก่อนที่จะนำเสนอเรื่องราวชวนขนหัวลุกและขมวดปมในช่วงท้าย แม้การตัดต่อฉากในบางช่วงดูรวบรัดไปบ้าง แต่การแคสนักแสดงนั้นยอดเยี่ยมมากทั้งนักแสดงนำฝ่ายชายตัวแทนของวัยรุ่นมีปัญหา ฝ่ายหญิงที่เปี่ยมไปด้วยเสน่ห์ และนักแสดงสมทบ หนุ่ม อรรถพร กิก ดนัย และ สรพงษ์ ชาตรี ที่คุณภาพคับแก้ว แม้ตัวภาพยนตร์ไม่ได้มีเป้าหมายโจมตีหรือเสียดสีพุทธศาสนา แต่จัดได้ว่าเป็นภาพยนตร์สยองขวัญที่ใช้พุทธศาสนาเป็นสื่อกลางและให้แง่คิดได้อย่างคมคาย\n.\nMy Score : 8.0/10\n\n"}
