{"movie_name": "Noah : โนอาห์ มหาวิบัติวันล้างโลก", "text": "       ในยุคที่มนุษย์ใช้ชีวิตอย่างไม่เกรงกลัวพระเจ้า คอยทำแต่เรื่องชั่วช้า เบียดเบียนเข่นฆ่าชีวิตอื่นทุกวี่วัน และเต็มไปด้วยบาปมหันต์จนเกินเยียวยา จนในที่สุดก็ถึงเวลาที่จะต้องชำระล้างทุกสิ่งและกลับไปเริ่มต้นใหม่\n\n       ด้วยเหตุนี้ โนอาห์ บุรุษผู้ที่ได้รับบัญชาจากพระเจ้าให้แบกรับหน้าที่และภาระอันยิ่งใหญ่ด้วยศรัทธาที่มั่นคง ในการสร้างเรืออาร์ค เพื่อปกป้องรักษาตัวแทนของสรรพชีวิตที่ยังบริสุทธิ์ทุกสายพันธุ์ รวมถึงครอบครัวของเขา จากมหาภัยพิบัติน้ำท่วมโลกที่กำลังจะเกิดขึ้นโดยที่ไม่มีผู้ใดจะหนีพ้น\n\n       เป็นหนังที่สร้างขึ้นโดยอิงเนื้อเรื่องจากพระคัมภีร์ไบเบิ้ล จากหนังสือปฐมกาลเรื่องการสร้างโลกของพระเจ้า, บาปของมนุษย์, การล้างโลกของพระเจ้า และคำมั่นสัญญาของพระเจ้า ซึ่งถ้าใครที่อ่านพระคัมภีร์มา ก็น่าจะอินและประทับใจในเนื้อหา เพราะเก็บรายละเอียดในจุดต่างๆได้ค่อนข้างดี และน่าประทับใจ อาจจะมีเพิ่มเติมรายละเอียดอื่นๆไปบ้าง เพื่อความสนุก ซึ่งโดยภาพรวมก็ยังถือว่าเล่าเรื่องได้ดีครับ (แต่ผมติดตรงที่เวลาในเรื่องนิดนึง ที่ลองคำนวณแล้วดูเหมือนจะไม่ตรงตามพระคัมภีร์เท่าไหร่)\n\n       แต่ถ้าว่าด้วยความที่มันเป็นหนัง มันคือหนังดราม่าที่อาจจะดูยืดและน่าเบื่อไปนิดนึง เพราะมันเล่ารายละเอียดต่างๆค่อนข้างเยอะ จนคนที่ไม่ได้นับถือศาสนาคริสต์หรือคนที่ไม่รู้ความหมายอาจจะไม่อินและแอบหลับได้ กว่าทันจะสนุกตื่นเต้นก็ปาเข้าไปช่วงขึ้นเรือ ซึ่งเป็นจุดพีคของหนังแล้วอ่ะ\n\n       จุดที่เจ๋งอีกเรื่องของหนังเรื่องนี้คือ นักแสดงเล่นกันดีตีบทแตกกันสุดๆ ดูแล้วอินมาก ไม่ว่าจะทั้งรัสเซล เจนนิเฟอร์ หรือเฮอร์ไมโอนี่ เอ๊ย เอ็มม่าเองก็ตาม (เธอสะบัดคราบสาวน้อยเวทมนตร์ทิ้งได้อย่างหมดจด) บางฉากก็เล่นกันจริงจัง ใส่อารมณ์จนน้ำตาคลอเลยอ่ะ\n\n       โดยส่วนตัว ผมว่าหนังเรื่องนี้ค่อนข้างโอเคเลยนะ (แอบชอบเป็นการส่วนตัว) เน้นดราม่าเล่าเรื่องราวเป็นหลัก มีแอคชั่นช่วงหลังๆให้ลุ้นให้ตื่นเต้น ถ้าใครที่เคยศึกษาพระคัมภีร์มาก่อนน่าจะอินและสนุกไปกับมัน ในขณะที่คนที่ไม่รู้รายละเอียดก็อาจจะเข้าขั้นเบื่อและเฟลได้เหมือนกัน (คือถ้าชอบก็ชอบเลย ถ้าไม่ชอบก็หลับเลยอ่ะ)\n7/10\n"}
