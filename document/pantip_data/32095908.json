{"movie_name": "X-Men: Days of Future Past : เอ็กซ์-เม็น สงครามวันพิฆาตกู้อนาคต", "text": "       ในโลกอนาคต เมื่อกลุ่มต่อต้านมนุษย์กลายพันธุ์พัฒนาอาวุธไร้เทียมทาน แล้วออกไล่ฆ่าเหล่ามนุษย์กลายพันธุ์ทีละคนๆ หมายทำลายล้างเหล่ามนุษย์กลายพันธุ์ให้สิ้นซาก ทำให้มนุษย์กลายพันธุ์กลุ่มสุดท้ายที่เหลือรอด ตัดสินใจส่งโลแกน หรือ Wolverine กลับไปยังอดีตเมื่อ 50 ปีก่อน ไปหา Professor X และ Megneto เพื่อมองหาหนทางและโอกาสรอดจากการถูกตามฆ่าล้างเผ่าพันธุ์ และรักษาอนาคตของเหล่ามนุษย์กลายพันธุ์ไว้ให้ได้\n\n       สำหรับเอ็กซ์-เม็นในภาคนี้ ทำได้ค่อนข้างดี ทั้งสนุก ตื่นเต้น และลุ้นระทึกไม่แพ้ภาคก่อนๆเลย มันส์ได้ใจ แถมยังมีแทรกมุขตลก อารมณ์ขำๆให้ฮาๆตามสไตล์อีกด้วย ถึงแม้ว่าฉากต่อสู้จะดูไม่เยอะ แต่ก็จัดเต็มทุกฉาก สู้กันแบบล้างผลาญ ไม่กลัวเปลืองงบประมาณ ที่สำคัญเท่สุดๆ CG กับ effect ต่างๆก็สวย เหมาะกับหนัง แต่โดยส่วนตัว ผมว่าไม่จำเป็นต้องดูแบบ 3 มิติก็ได้นะ ความสนุกไม่ลดลงหรอก\n\n       ต้องบอกเลยว่าเอ็กซ์-เม็นในภาคนี้ เนื้อเรื่องแน่น เข้มข้น และค่อนข้างสมบูรณ์มาก เล่าได้ต่อเนื่อง ลื่นไหล ไม่มีสะดุด ทุกอย่างดูมีเหตุผล มีที่มาที่ไป และมีการอ้างอิงถึงภาคก่อนๆค่อนข้างเยอะ ดังนั้นสำหรับคนที่ไม่เคยดูภาคเก่าๆ อาจจะงงและไม่เข้าใจได้ แต่ถ้าเป็นแฟนเอ็กซ์-เม็นกันอยู่แล้ว ไม่น่าจะมีปัญหานะ น่าจะอินกับหนังได้เยอะอยู่ อิอิ\n\n       ซึ่งจริงๆแล้ว สำหรับเรื่องนี้ แทบไม่ต้องพูดอะไรมากเลยครับ ไปดูซะ!! แต่กลับไปดูภาคก่อนๆก็ดีนะ จะได้ไม่งง (หลัง end credit มีอีกฉากนึงนะครับ หนังจบแล้วอย่าเพิ่งรีบลุกกันหละ)\n9/10\n"}
