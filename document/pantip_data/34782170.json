{"movie_name": "ลูกทุ่งซิกเนเจอร์", "text": "ลูกทุ่งซิกเนเจอร์‬ - ดีกว่าที่คาดเยอะ เลือกใช้เพลงได้ไพเราะ สื่ออารมณ์ได้ดี จนไม่ต้องใช้บทพูด เป็นหนังเพลงคู่รักหลายคู่ที่ลงตัว\n\n\nสวัสดีครับ เมื่อวานนี้ ผมก็ได้มีโอกาสชมหนังไทยเรื่อง \"ลูกทุ่งซิกเนเจอร์\" ในรอบสื่อมวลชน ต้องขอขอบคุณทางสหมงคลฟิล์ม มา ณ ที่นี้ด้วยครับ\n\n     \"ลูกทุ่งซิกเนเจอร์\" หนังเพลงลูกทุ่งแนวคู่รักหลายคู่ จาก “ปรัชญา ปิ่นแก้ว” ที่ถือเป็นหนึ่งใน \"ท่ายาก\" ของวงการหนังไทย โดยเฉพาะหนังแนวคู่รักหลายคู่นั้น \"Love Actually\" ได้สร้างมาตรฐานไว้สูงลิบลิ่วในระดับที่ทำให้ใกล้เคียงยังแทบจะเป็นไม่ได้เอาไว้ ไม่ว่าใครจะทำหนังแนวนี้ออกมากี่ครั้งก็ต้องโดนนำไปเปรียบเทียบอยู่ร่ำไป ยอมรับเลยว่าก่อนดูผมไม่ได้คาดหวังอะไรมากนัก ยิ่งมีตั้ง 8 เรื่องราว ขอแค่ไม่เละก็ดีแล้ว\n\n     ตอนแรกที่ได้ดู Teaser ที่ออกมา ผมชอบนะครับ ดูน่าสนใจ และเพลงเพราะดี แต่พอตัวอย่างออกมา ผมว่ามันค่อนข้างจะ drop ลงไปกว่า Teaser พอสมควร โดยเฉพาะการผสมตัวอักษรเนื้อเพลงคาราโอเกะเข้ามา ผมว่าทางค่ายใช้เยอะไป ซึ่งเป็นส่วนหนึ่งที่ทำให้ผมกังวลกับหนังเรื่องนี้อยู่พอสมควร\n\n     ช่วงแรก หนังปูเรื่องโดยใช้การสลับเล่าเรื่องราวของเส้นเรื่องทั้งแปดเรื่องซึ่งใช้เวลาไปมากพอสมควร แต่ถึงกระนั้น เราก็จะสัมผัสได้ถึงทุกตัวละคร แม้จะเพียงผิวเผินก็ตาม น่าสนใจที่เรื่องราวทั้งหมดดูไม่มีอะไรที่เกี่ยวข้องกัน แถมโทนของของเรื่องแต่ละเรื่องก็มีตั้งแต่วัยรุ่นจนสูงวัย อารมณ์ก็ผสมปนเปทั้ง สนุกสนาน ตลก ดราม่า เศร้า ซึ้ง คิดถึง ห่วงหา ปนเปกันไปมา การที่หนังต้องตักสลับไปมา ก็ทำให้อารมณ์ผู้ชมก็ไปไม่ค่อยสุดในแต่ละด้าน\n\n     ช่วงกลาง เมื่อเนื้อเรื่องเริ่มเข้มข้นขึ้น จุดนี้เริ่มสร้างอารมณ์คล้อยตามของคนดูได้ หลายคู่ทำได้ดีครับ แต่บางคู่เรื่องราวก็ดูจะเหลือเชื่อไปหน่อย บางเรื่องก็ดูเป็นไปบ้างการ์ตูน แต่ด้วยการเลือกเพลงที่ดี ทำให้ผมเพลินกับเนื้อเรื่องได้ด้วยความหมายของเพลง แทนที่จะต้องใช้บทพูด นี่แหล่ะหารใช้เพลงแทนคำพูดของจริง\n\n      ช่วงท้าย เมื่อเรื่องราวของเรื่องต่างๆได้ขมวดปมเข้ามาเฉลย ตรงนี้มีหลายคู่เด็ดเลยครับ มีบางฉากที่ผมทึ่งมากว่าผูกเรื่องราวจากช่วงต้นแล้วนำมาใช้ไเฉลยด้อย่างสุดยอด บางฉากก็ใช้พลังของนักร้องสร้างอารมณ์ให้กับคนดูและพาเรื่องราวให้ไปสุดทางได้อย่างน่าประทับใจ บางเรื่องที่ผมสงสัยว่าทำไมต้องใช้นักแสดงท่านนี้ ก็ถูกเแลยได้อย่างลงตัว แถมยังจี๊ดใช้ได้ แต่ในบางเรื่องก็ค่อนข้างธรรมดาไปบ้างทั้งที่ผูกเรื่องมาได้น่าสนใจ บางเรื่องก็เกินจริงไปแต่ก็สนุก และในช่วงเรื่องราวของหนังก็จบลงได้อย่างลงตัวในหลายคู่ แต่หลายคู่ก็ดูธรรมดาไปนิด\n\n      ด้านการแสดง นักแสดงนำที่แย่งซีนคนที่เหลือได้ยอดเยี่ยมที่สุดผมยกให้ หนิม AF ที่เธอเล่นได้สุด เต้นมัน และร้องจัดเต็มจริงๆ ส่วนนักแสดงระดับโปรอย่าง สมบัติ พิศมัย น้อย-วงพรู กอล์ฟ-เบญจพล นุ่น-ศิรพันธ์นั้นแสดงได้เด็ดขาด ส่วนนักแสดงสมทบหลายคนทำได้น่าทึ่งมากทั้ง ครูเงาะ – รสสุคนธ์ วิทวัส สุนทรวิเนตร์ ครูสลา คุณวุฒิ ชาคริต แย้มนาม ก็ล้วนทำได้ดี ส่วนนักแสดงหน้าใหม่ท่านอื่นทั้ง นนท์ ไข่มุก พลอย กาย จอย ถือว่าสอบผ่านกันได้หมดทุกคนเลยครับ\n\n      สิ่งที่น่าทึ่งของหนังเรื่องนี้มีหลายอย่างมากครับ ตั้งแต่การเลือกเพลงลูกทุ่งมาใช้ได้ยอดเยี่ยมที่สุด ทั้งลงตัว คุ้นหู และเข้ากับเรื่องราวที่ต้องการจะสื่อเป็นอย่างยิ่ง นักแสดงที่เลือกมาได้อย่างเหมาะสมกับบทบาท การแบ่งเฉลี่ยการเล่าเรื่องราวของแปดเส้นเรื่องได้อย่างลงตัว แถมยังไม่ใช้เวลายาวเนิ่นนานเกินไป การเลือกใช้เพลงเล่าแทนเนื้อเรื่องก็นั้นฉลาดเป็นอย่างยิ่ง และ End Credit ที่ทำให้ต้องทึ่งและอึ้ง..\n\n      จุดด้อยที่ขาดหายไปจริงๆคือความสัมพันธ์ระหว่างเส้นเรื่องแต่ละเส้นที่หนังเรื่องนี้ยอม “ไม่เน้น” เพราะเรื่องราวที่มีที่มาแตกต่างกันอย่าง ตรงนี้จะแตกต่างจากหนังแนวนี้โดยทั่วไปอยู่บ้าง รวมถึงตอนจบในหลายคู่ที่ดูเหมือนจบแล้วก็ธรรมดา ถ้าสามารถทำให้พีคได้ทุกเส้นเรื่อง หนังเรื่องนี้จะยอดเยี่ยมเลยล่ะครับ\n\n      สรุป- ไม่ว่าจะมองมุมไหน “ลูกทุ่งซิกเนเจอร์” ก็ไม่ใช่หนังชุ่ยๆ ที่ตั้งใจแค่ขายดารากับเพลงลูกทุ่งอย่างแน่นอน แต่เป็นงานละเอียดที่ทำบทมาเป็นอย่างดี แคสติ้งดี และนำเสนอเพลงลูกทุ่งได้คุ้นหูและโดนใจ เป็นงานที่โชว์ \"ท่ายาก\" ของ “ปรัชญา ปิ่นแก้ว” ได้เป็นอย่างดี หนังเรื่องนี้เหมาะกับคนทุกเพศทุกวัย ไม่ว่าจะชอบฟังเพลงลูกทุ่งหรือไม่ ผมก็แนะนำให้ลองดูครับ\n\nความคาดหวังก่อนชม / หลังชม – คาดหวังกลางๆ / ดีกว่าที่หวังไว้มาก\n\nเกรดหนัง – น่าดูและน่าฟัง\n\nคะแนน 8/10\n\n****รีวิว เกรดหนัง และคะแนน อยู่บนพื้นฐานของหนังไทยเท่านั้น ไม่นำหนังเทศมารวมแต่อย่างใด***\n"}
