{"movie_name": "ภวังค์รัก Concrete Clouds", "text": "เมื่อฉันตกอยู่ในภวังค์แห่งความรัก\nConcrete Clouds\n\nแม้หนังเรื่องนี้จะมีหน้าตาออกไปทางหนังนอกกระแสมากก็ตาม หากแต่ว่านักแสดงนำในหนังกลับเป็นนักแสดงที่เราคุ้นเคยกันทั้งสิ้น ไม่ว่าจะเป็น อนันดา เจนสุดา และ สายป่าน ซึ่งนี่เองทำให้หนังนอกกระแสเรื่องนี้ดูไม่ใช่หนังนอกกระแสมากนัก และ นอนใจได้เลยว่า จะไม่ได้พบการแสดงแบบมือสมัครเล่นในหนังนอกระแสทั่วไปที่มักเลือกใช้นักแสดงโนเนมที่ไม่มีพื้นฐานทางการแสดงที่ดีนัก\n\nแต่ถึงอย่างนั้น หนังเรื่องนี้กลับไม่ได้ให้โอกาสนักแสดงมืออาชีพเหล่านี้ได้ปล่อยของสักเท่าไร เพราะดูเหมือนว่าหนังนอกกระแสเรื่องนี้ก็ยังคงมีลักษณะเช่นเดียวกันกับหนังนอกกระแสเรื่องอื่นที่ไม่ต้องอาศัยการแสดงของนักแสดงมากสักเท่าไรนัก หากแต่อาศัยการถ่ายทอดเรื่องราว การกำกับ การตัดต่อ โดยรวม นั่นคือ ใช้ฝีมือของผู้กำกับเสียมากกว่าอื่นใด\n\nสิ่งที่น่าพิสมัยในหนังคือ การย้อนเวลาไปเมื่อช่วงวิกฤตเศรษฐกิจปี 2540 ที่สะท้อนสภาพชีวิตความเป็นอยู่ สังคม เศรษฐกิจ และโดยเฉพาะความเชยของมิวสิกวิดีโอในยุคนั้น (เมื่อมองจากยุคนี้) เพราะห้วงเวลานั้นยังไม่นานเกินไปที่เราจะลืมเลือน แต่ก็ไม่ใกล้จนเรารู้สึกว่าเพิ่งเกิดขึ้นเมื่อไม่นานมานี้\n\nเรื่องราวของหนังไม่ชวนติดตาม ค่อนข้างน่าเบื่อด้วยซ้ำ มีแต่งานภาพเก๋ๆ กับบรรยากาศพื้นหลังในหนังที่ดูน่าภิรมย์ชมชอบ ปมที่ว่าด้วยเรื่อง ภวังค์รัก นั้น ก็ดูเหมือนจะไม่มีอะไร จนกระทั่งมาเฉลยอย่างหมดเปลือกว่ามันคืออะไร ทำไม อย่างไร ไม่ให้ได้คิดต่อกันสักเท่าไหร่เลยทีเดียว และ เมื่อทราบแล้วก็อดรู้สึกไม่ได้ว่า “หรอ หรอ หรอ”\n\nแม้ว่าหนังจะพุ่งเป้าไปที่เรื่องราวของตัวละครซึ่งรับบทโดย อนันดา กับ เจนสุดา เสียมากกว่า หากแต่ว่า บทบาทตัวละครของ สายป่าน ที่ดูเหมือนไม่มีอะไร และไม่ได้สำคัญอะไรนั้น กลับดูมีมิติมากกว่าและเรียกได้ว่า ขโมยซีน ทุกตัวละครในเรื่องก็ว่าได้\n\n#ภวังค์รัก #ConcreteClouds\nhttps://www.facebook.com/watchnwrite\n\nแก้ไขข้อความเมื่อ 1 ตุลาคม 2557 เวลา 12:16 น."}
