{"movie_name": "รีวิวหนังเรื่อง Crimson Peak", "text": "ให้ 6/10 หนังผีดราม่า เรื่องราวของหญิงสาวที่แต่งงานเข้าไปอยู่ในคฤหาสน์หลังใหญ่ของชายหนุ่ม และพบว่าคฤหาศน์หลังนี้มันไม่ธรรมดา ผลงานกำกับและเขียนบทของ Guillermo del Toro จาก Mimic (1997), Hellboy (2004), Pan's Labyrinth (2006) และ Pacific Rim (2013)\n\nถ้าเทียบกับผลงานเก่าๆของ Guillermo del Toro แล้ว Crimson peak คงจะเป็นผลงานที่ส่วนตัวชอบน้อยที่สุด เพราะเนื้อเรื่องโดยรวมออกแนวน้ำเน่าแบบเต็มขั้น เต็มไปด้วยเรื่องรักๆใคร่ๆ เข้าสูตรละครไทย ที่มีพระเอก นางเอก มีพระรองแสนดีที่แอบรักนางเอก แต่นางเอกไม่ได้สนใจ มีงานเต้นรำที่ผู้หญิงหลายคนต้องอิจฉา นางเอกโง่แบบความรักทำให้คนตาบอด ซึ่งเรื่องทั้งหมดนี้มีแค่ผีมาเป็นองค์ประกอบของเรื่องแบบผ่านๆเท่านั้น โดยที่นางเอกเองก็ได้พูดขึ้นมาเกี่ยวกับส่วนนี้ในเรื่องด้วย\n\nที่สำคัญคือ Crimson peak มีพลอตเรื่องที่ไม่เร้าใจ เราสามารถเดาการเดินเรื่องและการกระทำของทุกตัวละครได้หมด แม้ว่าทุกตัวละครจะแสดงได้โอเคก็ตาม ผีในเรื่องออกแบบมาคล้ายๆผีในเรื่อง Mama (2013) ที่ออกแนวฟุ้งๆ ในช่วงต้นของหนังจะค่อนข้างน่าเบื่อ ชวนให้ง่วงนอนสักหน่อยเพราะเต็มไปด้วยฉากโรแมนติเพ้อฝัน เมื่อเข้าคฤหาสน์แล้วเรื่องถึงเริ่มจะสนุกขึ้นมาหน่อย แต่ก็ยังไม่วายถูกแทรกด้วยเรื่องโรแมนติกเลี่ยนๆอยู่ดี\n\nสิ่งที่ดีงามที่สุดชองเรื่องนี้ก็คงจะเป็น Art design และ Costume ที่สวยแบบสุดๆแนว Gothic งามอลังการงานสร้าง บางฉากออกแบบแสงสีได้สวยมาก มีทั้งสีฟ้า เขียว และแดง ที่ออกมาดูกลมกลืน\n\nสำหรับคนที่อยากดูหนังผีตุ้งแช่คงไม่แนะนำ เพราะอย่างที่บอกไปว่า “ผีเป็นแค่องค์ประกอบของเรื่องทั้งหมดเท่านั้น” แต่ ฉากสยดสยองก็ออกมาน่ากลัวดี\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิด ประสบการณ์ สิ่งที่เจอหรือรู้สึกในช่วงที่ดูหนังเรื่องนั้นๆต่างกัน เมื่อคุณไปดูแล้วคุณอาจจะชอบหรือไม่ชอบก็ได้ ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
