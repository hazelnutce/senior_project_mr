{"movie_name": "I, Frankenstein", "text": "รีวิวหนังใหม่ประจำสัปดาห์โดย MC GUGOG (ไม่ Spoil)\n\nI, Frankenstein – ไอ แฟรงค์เกนสไตน์: สงครามล้างพันธุ์อมตะ\n\n“อย่าเรียกว่ามัน ให้เรียกว่าเขา“\n\nเรื่องราวของสิ่งมีชีวิต ที่เกิดจากการประดิษฐ์จากนักวิทยาศาสตร์สุดเพี้ยน ดร. วิคเตอร์ แฟรงคเกนสไตน์ โดยการนำชิ้นส่วนของมนุษย์มาเย็บต่อกันและช็อตด้วยไฟฟ้า แต่ทว่า 200 ปีนับจากนั้น แฟรงคเกนสไตน์ หรือ อดัม กลับต้องตกอยู่ท่ามกลางสงครามระหว่างสองเผ่าพันธุ์ที่ฟาดฟันกันมานานหลายศตวรรษ\n\nผลงานล่าสุดจากทีมผู้สร้าง Underwolrd ที่พล็อตเรื่องถูกดัดแปลงจากนวนิยายสยองขวัญสุดคลาสสิค Frankenstein มาอยู่ในรูปภาพยนตร์แอคชั่นแฟนตาซี ที่เน้นหนักไปทางความอลังการของฉากต่อสู้และเสื้อผ้าหน้าผมของตัวละคร ในภาพยนตร์ชุดนี้ได้มีการดัดแปลงตัวละครในตำนาน ประยุกต์เข้ากับอสูรกายที่ไม่อาจเห็นได้บ่อยนักในภาพยนตร์เรื่องอื่นๆ ซึ่งถือได้ว่าแปลกใหม่ใช้ได้เลย ด้านพล็อตเรื่องจะเป็นแบบเรียบง่ายแต่ลักษณะการเล่าเรื่องในภาพยนตร์เรื่องนี้ดูเหมือนจะกระชับจนเกินไป จนอาจขาดความสมเหตุสมผลในบางจุด และการเข้าถึงมิติของตัวละครรวมถึงอารมณ์ร่วมก็อาจเร่งรีบไปเช่นเดียวกัน แม้จะขาดดนตรีประกอบและบทบาทที่สามารถปรุงแต่งได้มากกว่านี้ แต่กระนั้นแล้วฉากแอคชั่นและคอมพิวเตอร์กราฟฟิคที่เป็นจุดแข็งของเรื่อง ก็ทำออกมาได้ดีพอตัว ซึ่งสำหรับผมแล้วสามารถลบจุดด้อยดังที่กล่าวมาข้างต้นไปได้มากพอสมควรครับ\n\nถือเป็นทางเลือกที่ดีครับสำหรับแฟนๆ Underwolrd หรือคอหนังแนวแอคชั่นแฟนตาซี ที่ไม่เน้นเนื้อเรื่องหรือมิติของตัวละครมากมายนัก แต่สำหรับท่านที่ชอบฉากแอคชั่นภาพ CG สวยๆก็จัดไปครับผม\n\nคะแนน IMDb 25/01/14 : 6.1/10\n\nคะแนนส่วนตัวโดยผมเอง\nเนื้อเรื่อง, Creative : 5.0/10\nการแสดง, Emotional : 7.0/10\nCG : 9.0/10\nTotal : 7.0/10\n\n\n\nเพื่อนๆสามารถติดตามรีวิวภาพยนตร์เรื่องอื่นๆจาก Facebook ผมได้นะครับจากลิ้งค์ https://www.facebook.com/mc.gugog\n\nขอบคุณสำหรับการติดตามครับผม\n"}
