{"movie_name": "The Swimmers : ฝากไว้..ในกายเธอ", "text": "       เพิร์ทและแทน สองหนุ่มนักกีฬาว่ายน้ำที่เป็นทั้งเพื่อนรักและคู่แข่งคนสำคัญในการชิงโควต้านักกีฬาเข้าเรียนต่อที่มหาวิทยาลัย ซึ่งไม่ว่าเพิร์ทจะพยายามฝึกซ้อมสักแค่ไหนก็ตาม เขาก็ไม่สามารถเอาชนะพรสวรรค์ของแทนได้เสียที มิหนำซ้ำเขาดันไปตกหลุมรักกับไอซ์ แฟนสาวของแทนด้วยซะงั้น แถมเขาก็มั่นใจด้วยว่าเธอก็แอบมีใจให้เขาเช่นกัน\n\n       แต่หลังจากนั้นไม่นาน ไอซ์ก็ฆ่าตัวตายที่สระว่ายน้ำอย่างปริศนา จนแทนเสียใจและหายหน้าไปจากการฝึกซ้อม ทำให้เพิร์ทกลายเป็นตัวเต็งในการคว้าโควต้านักกีฬาแทน ทว่า..ตลอดเวลาที่เขาฝึกซ้อมคนเดียวที่สระว่ายน้ำกลางดึก เขากลับรู้สึกเหมือนมีใครมาอยู่ใกล้ๆเขาตลอดเวลา ทั้งๆที่เขามั่นใจว่ามีเขาซ้อมอยู่เพียงคนเดียวก็ตาม\n\n       หลังจากนั้นไม่นาน แทนก็กลับมาพร้อมกับเล่าสาเหตุที่ไอซ์ฆ่าตัวตายให้เพิร์ทฟังว่าเป็นเพราะเธอตั้งครรภ์ และแทนก็ตั้งใจที่จะแก้แค้นคนที่ทำให้ไอซ์ต้องฆ่าตัวตายให้ได้ไม่ว่าจะด้วยวิธีใดก็ตาม...\n\n       เป็นหนังที่มีกลิ่นไอของความเป็นฮอร์โมนอยู่ค่อนข้างมาก ด้วยบทบาทและลักษณะนิสัยของตัวละครแต่ละตัว แทบจะก็อบจากฮอร์โมนมาเลย ทำให้เข้าใจนิสัยและพื้นฐานของแต่ละคนได้ง่าย ไม่ต้องใช้เวลาปูพื้นนาน แต่จุดด้อยก็คือตัวละครดูไม่เฟรซเท่าที่ควร ดูไม่ค่อยมีอะไรแปลกตาเท่าไหร่ เลยกลายเป็นเหมือนหนังขายดาราซะงั้น\n\n       ส่วนเนื้อเรื่องก็ไม่ค่อยมีอะไรเท่าไหร่ ในตัวอย่างก็เฉลยแทบจะทั้งหมดแล้ว แถมไม่ค่อยน่ากลัว มีหลอกให้ตกใจนิดๆหน่อยๆ เหมือนมันพยายามไปเน้นปัญหาวัยรุ่นมากกว่า (เหมือนเป็นภาคเสริมของหนังเรื่องฮอร์โมนเลยอ่ะ) ดูแล้วไม่ค่อยฟินเลยอ่ะ (แอบผิดหวังเล็กน้อย)\n\n       โดยรวม ผมเฉยๆกับหนังเรื่องนี้นะครับ เหมือนหนังสอนเด็กวัยรุ่นเรื่องรักในวัยเรียนเสียมากกว่า แล้วเพิ่มเรื่องราวให้มันดูน่ากลัวขึ้นอีกนิดหน่อย เน้นขายดารากับอารมณ์ฮอร์โมนเป็นหลัก คือไม่ใช่ห่วยนะ หนังทำได้โอเคเลย แต่ไม่ดีเท่ากับที่หวังอ่ะ (ตายที่บทกับเนื้อเรื่องนี่แหละ ไม่โอเคอย่างแรง) ความเห็นส่วนตัวคิดว่าถ้ามาฉายก่อนที่ฮอร์โมนจะเริ่มอาจจะดีกว่านี้ก็ได้มั๊ง\n7/10\n"}
