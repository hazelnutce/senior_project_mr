{"movie_name": "Mad Max Fury Road", "text": "Mad Max: Fury Road (George Miller,2015)\n\nถ้า Furious 7 ยังมีฉากแอ็คชั่นบนท้องถนนไม่พอ หนังเรื่องนี้จะให้คุณดูซีเควนซ์แอ็คชั่นที่ยาวนานบรมโคตรตั้งแต่เปิดเรื่องยันปิด 120 นาทีแบบมีจังหวะพักแค่เพียงทั้งเรื่องรวมกันไม่ถึง 20 นาที หนังเต็มไปด้วยฉากไล่ล่า งานโชว์สตันท์ ออกดีไซน์ออกแบบการไล่ล่าที่บอกได้เลยว่าเป็นงานเนี้ยบ งานละเอียด และหลายครั้งที่หนังให้คนดู \"พักเหนื่อย\" หนังก็ใส่รายละเอียดเรื่อง \"โลกอนาคต\" เข้ามาเป็นประเด็นอยู่เสมอ\n\nนอกจากการ \"หลบหนีของแมกซ์\" แล้ว มันยังพูดถึงการ \"หนี\" ของบรรดาผู้หญิงที่ถูกจองจำพันธนาการ(ทั้งร่างกายและทางเพศ) ของบรรดาหญิงงามที่สงวนไว้ให้เป็น \"แม่พันธุ์\" ของบรรดาผู้ปกครองดินแดน (ซึ่งอัปลักษณ์อ้วนหัวล้านบ้าอำนาจอย่างเต็มรูปแบบ) แถมถ้าสังเกตดีเทลเล็กๆพวกนางโดนจับใส่ \"ตะปิ้ง\" แบบมีหนามเพื่อสงวน \"ช่องคลอด\" เอาไว้แค่เพียงคนบางกลุ่มเท่านั้น\n\nไม่เพียงเท่านี้บรรดา \"วอร์บอย\" เด็กที่เกิดมานั้นก็ดูเหมือนพวกเขาจะเป็นเด็กที่ \"มีปัญหา\" ทั้งระบบความคิดและความป่วยไข้ทางร่างกาย หลายๆดีเทลพวกนี้ถูกเล่าด้วยช่วงเวลาสั้นๆแต่ส่งผลสำคัญต่อองค์รวมและ \"ระบบการปกครอง\" ของหนังทั้งเรื่อง เพราะนอกจากฉากไล่ล่าที่แทบจะเรียกว่า \"นันสตอป\" แล้ว ทุกอย่างในเรื่องถูกเล่าจากองค์ประกอบทางภาพยนตร์ \"เล็กๆน้อยๆ\" แต่เต็มไปด้วยใจความสำคัญ\n\nเรากล้าพูดได้อย่างเต็มปากว่า Mad Max: Fury Road คือทั้งที่ถึงพร้อมทั้ง \"คุณภาพในเรื่ององค์ประกอบทางภาพยนตร์\" ไม่ว่าคุณจะมองหานัยยะซ้อนเร้นอันหนักหน่วง หรือความสนุกแบบบรรลัยกัลป์\" หนังเรื่องนี้ถึงทำ \"ถึง\" ทุกอย่างครับ\n\nอ่านรีวิวเรื่องอื่นๆได้ที่นี่ครับ >> https://www.facebook.com/EntertainmentBite\n"}
