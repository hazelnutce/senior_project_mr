{"movie_name": "Mission: Impossible - Rogue Nation", "text": "สิ่งที่สำคัญที่สุดสำหรับสายลับ คือต้องทำภารกิจให้สำเร็จลุล่วง แน่นอนว่าภารกิจนั้นไม่ง่าย ยิ่งอยู่ในหนังที่เรียกว่า \"ภารกิจเป็นไปไม่ได้\" ยิ่งยากเย็นแสนเข็ญ แต่มีอยู่สิ่งหนึ่งที่ยากไม่แพ้ภารกิจ และเป็นสิ่งที่สายลับจะต้องเผชิญอยู่เสมอ คือความไว้เนื้อเชื่อใจ เพราะปฏิบัติการณ์ของสายลับคือการเข้าไปในแทรกซึมองค์กร ล้วงเอาข้อมูลความลับไปให้หน่วยงานที่ตัวเองสังกัดอยู่ ดังนั้นนอกจากจะต้องทำตัวให้น่าไว้ใจกับศัตรูแล้ว กับพวกเดียวกันก็ยังต้องทำให้รู้ว่าเรายังไม่แปรพักตร์ ซึ่งจิตใจของมนุษย์นั้นยากแท้จะหยั่งถึง เราไม่มีทางรู้ได้เลยว่าในใจจริงๆแล้วแต่ละคนคิดอย่างไร บางครั้งแม้แต่เจ้าตัวเองก็ยังไม่รู้ว่าตัวเองรู้สึกอย่างไรกันแน่\n\nใจความสำคัญของหนังในภาคนี้จึงกล่าวถึง ความไว้ใจ ในภารกิจที่อันตรายรอบด้าน กลลวงมากมาย เราจะเชื่อใจใครได้บ้าง แก่นของเรื่องถูกขับเคลื่อนด้วยตัวละคร Ilsa Faust สายลับอังกฤษ เธอคือผู้ที่อยู่ตรงกลางวงล้อมทั้ง IMF, Syndicate, รัฐบาลอังกฤษ ซึ่งคนดูจะต้องคอยติดตามตลอดว่าจริงๆแล้วเธออยู่ข้างไหนกันแน่\n\nยังคงชอบภาค Ghost Protocol มากกว่า ภาคนี้ยังทำไม่ค่อยสุดเท่าไรในแง่ของแอคชั่น แต่คิดว่าภาคนี้เป็นภาคที่กลมกล่อมที่สุดของซีรีย์ MI ก็ว่าได้ ทั้งแอคชั่น จังหวะมุกตลก ดราม่า ความลุ้นระทึก และการกระจายบทนี่ทำได้ดีมาก จะบอกว่าไม่สุดเลยสักอย่างก็ไม่ใช่ เพราะตอนจบของหนังให้ความรู้สึกเท่ห์และสะใจสุดๆ มันเจ๋งตรงที่ฉากนั้นไม่ใช่ฉากแอคชั่น แต่เป็นฉากที่ตัวละครยืนนิ่งๆจ้องหน้ากันเฉยๆก็สะใจแล้ว (ใครที่ดูแล้วคงรู้กันนะ)\n\nเหนือสิ่งอื่นใด ตลอด 130 นาทีของหนังที่ผมนั่งฟินกับ Rebecca Ferguson ที่สุดแสนจะเซ็กซี่ สวยดุ ต้องเรียกว่า พยัคฆ์สวยร้าย เลยทีเดียว\n"}
