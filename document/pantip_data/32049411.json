{"movie_name": "Oculus ส่องให้เห็นผี", "text": "หนังสยองขวัญประเภทสิ่งของซ่อนผีมักถูกนำมาสร้างอยู่บ่อยๆ แน่นอนว่าเนื้อหาส่วนใหญ่คงไม่พ้นการถูกผีหลอก การค้นหาประวัติสยองๆ จากของสิ่งนั้น เป็นต้น หากแต่ 'Oculus ส่องให้เห็นผี' หนังผีเรื่องล่าสุดจากทีมผู้สร้าง Insidious กลับแตกต่างออกไป หนังจะมุ่งเน้นไปที่สภาวะจิตใจของเหล่าตัวละครซึ่งได้รับผลกระทบจากกระจกโบราณผีสิง (?) มากกว่า โดยตัวหนังจะเล่าเรื่องราวของครอบครัวหนึ่ง ที่เกิดเหตุการณ์คดีฆาตกรรมสะเทือนขวัญขึ้นในบ้าน พ่อและแม่เสียชีวิต ส่วนลูกชายคนเล็กถูกตัดสินว่าเป็นฆาตกร จนเมื่อผ่านไปสิบปี ลูกชายคนเล็กถูกปล่อยตัวออกมา พี่สาวจึงมารับตัวเขากลับไปยังบ้านหลังที่เคยอยู่ตอนเด็ก เพื่อร่วมกันพิสูจน์หาฆาตกรตัวจริงที่ซ่อนอยู่ในกระจกโบราณบานนั้น!\n\nประหนึ่ง Hansel and Gretel ตะลุยบ้านผีสิงเลยใช่มั้ยล่ะ ต้องยอมรับว่าหนังเดินเรื่องได้ค่อนข้างสลับซับซ้อน ภาพปัจจุบันถูกตัดสลับการภาพอดีต ทั้งยังหลอกล่อคนดูให้สงสัยตามว่า สิ่งที่เห็นนั้นเกิดขึ้นจริงๆ หรือเป็นแค่ภาพสมมติ ตัวละครกำลังปกปิดความจริงอะไรบางอย่างอยู่หรือไม่ เหตุการณ์ที่เกิดขึ้นจริงๆ ในอดีตเป็นยังไงกันแน่ หลายข้อสงสัยล้วนเกิดขึ้นในหัว จุดนี้เองที่ทำให้เพิ่มความอยากติดตามเรื่องมากยิ่งขึ้น แต่ถ้าจะถามหาความหลอนอาจต้องผิดหวัง เพราะมันไม่น่ากลัวอย่างที่คิด เป็นซาวนด์ประกอบมากกว่าที่ทำให้ชวนตื่นเต้นลุ้นระทึก อาจจะด้วยสถานการณ์ส่วนใหญ่ที่ตัวละครเผชิญนั้น เราสามารถจับจังหวะได้ว่า เดี๋ยวจะต้องเจอแบบนี้แน่ๆ เดี๋ยวจะต้องเป็นแบบนี้แน่ๆ จึงทำให้เดาทางของหนังได้ค่อนข้างง่าย สรุปจุดเด่นหลักๆ เลยต้องยกให้ตรงการเล่าเรื่องที่จัดว่าน่าสนใจดี แอบกระตุ้นอารมณ์ให้จิตตกและอยู่ในสภาวะกดดันตามตัวละครได้ ส่วนจุดด้อยคงเป็นเรื่องของความน่ากลัวที่หนังยังไปไม่ถึงฝั่ง สำหรับคนชอบก็คือชอบเลย แต่ถ้าไม่ชอบก็คือไม่ชอบเลย (7.5/10)\n\nฝากเพจรีวิวหนังและเรื่องบันเทิง ตปท. ด้วยจ้า https://www.facebook.com/kimkanamagazine\n\n"}
