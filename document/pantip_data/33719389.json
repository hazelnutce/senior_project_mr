{"movie_name": "San Andreas ดันเป็นหนังที่สนุกและตลกซะงั้น", "text": "ให้ 7/10 หนัง Action เรื่องราวของคุณพ่อหุ่นบึ๊ก (The Rock) เดินทางข้ามเมือง เพื่อไปช่วยลูกสาวจากเหตุแผ่นดินไหว ณ เมืองซานแอนเดรส ผลงานเขียนบทของ Carlton Cuse จาก series เรื่อง Lost\n\nแม้ว่ามุมกล้องจะดูรู้เลยว่าทุกอย่างไม่มีอะไรที่สั่นจริงแต่ตั้งใจเขย่าสั่นกล้องให้ดูราวกับว่าแผ่นดินกำลังไหวอยู่ หรือ CG จะดูเหมือนย้อนกลับไปในยุคอุลตร้าแมนที่ใช้กล้องซูมตึกของเล่นให้ดูใหญ่ๆ หรือฉากส่วนใหญ่ดูเหมือนว่ากำลังถ่ายอยู่ใน Studio (ถ้าใครเคยไป Universal แล้วได้ไปดู Studio ของ Steven Spielberg นั่นแหละค่ะในหนังจะเป็นอย่างงั้นเลย)\n\nแต่หนังกลับสนุก (แบบอย่าคิดอะไรมาก) และให้ความบันเทิงซะอย่างงั้น เพราะแทนที่มันจะเป็นหนังแอคชั่นดราม่าลุยๆเครียดๆลุ้นๆอย่างเดียว มันกลับกลายเป็นหนัง Comedy ที่ตลกมาก...ไม่ใช่เพราะความตั้งใจของตัวผู้กำกับหรือผู้เขียนบท หรือตัวแก่นของเรื่องแท้จริง แต่ตลกในความแข็งของการแสดงของทุกตัวละคร แถมยังเล่นได้ Over Acting จนแอบคิดว่านี่มัน Soap Opera (ละครน้ำเน่า) ชัดๆ ซึ่งดันทำให้ยิ้มหัวเราะและให้ความเพลิดเพลินอย่างเหลือเชื่อ\n\nอีกทั้งหนังยังมีฉากเว่อร์ๆที่บิ๊วกันซะเหลือเกินให้ตื่นเต้น หรือการที่ตั้งใจให้ตัวละครดูเป็นฮีโร่มากๆจนทำให้สาวอย่างอิฉันถึงแม้จะรู้ว่าโดนหนังหลอกแต่ก็ยังอยากจะฝากชีวิตเอาไว้ด้วยอีกคน รวมไปถึงตรรกะและการกระทำของตัวละครที่เมื่อรวมกับการแสดงแข็งๆแล้ว มันเป็นอะไรฮามาก\n\nโดยเฉพาะฉากส่วนใหญ่ที่หนังต้องการและตั้งใจมากๆๆๆที่จะขายความอวบอึ๋มของนางเอก ที่ไม่ว่าจะเดิน จะวิ่ง หรือว่ายน้ำ จอภาพจะสั่นไปหมดจนคุณผู้ชายทั้งหลายที่ไปชมอาจจะนั่งไม่ติดเก้าอี้กันเลยทีเดียว และที่สำคัญคือมันไม่ได้ใหญ่แต่เฉพาะของนางเอกคนเดียว...แม่ละพ่อของนางเอกก็ใหญ่ไม่แพ้กัน\n\nคำเตือน: ออกมาจากโรงอาจจะเมาได้\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
