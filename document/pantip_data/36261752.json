{"movie_name": "Life 2017", "text": "Life (ไม่สปอยล์เนื้อหาสำคัญ)\n.\nเรื่องราวของลูกเรือสถานีอวกาศนานาชาติกลุ่มหนึ่ง ที่ได้รับภารกิจการเก็บตัวอย่างจากดาวอังคารเพื่อค้นหาสิ่งมีชีวิตที่คาดว่าอาจจะมีอยู่ หลังจากเสร็จสิ้นภารกิจพวกเขากลับพบว่ามีสิ่งมีชีวิตบางอย่างแฝงเข้ามาในยาน และนั่นคือฝันร้ายที่สุดของบรรดาลูกเรือกลุ่มนี้ กำกับภาพยนตร์โดย Daniel Espinosa (Safe House (2012) และ Child 44 (2015))\n.\n“จะเกิดขึ้นอะไรขึ้นหากมนุษย์สามารถค้นพบสิ่งชีวิตเผ่าพันธุ์อื่นนอกจากพวกเรา” คำถามที่สองที่อาจเกิดขึ้นหลังจากคำถามที่ว่า “จะมีสิ่งมีชีวิตเผ่าพันธุ์อื่นนอกจากพวกเราอีกหรือไม่” และภาพยนตร์เรื่องนี้สามารถตอบคำถามนี้ได้อย่างสยองพองเกล้า อีกหนึ่งภาพยนตร์ที่มีพล็อตเรื่องไม่แปลกใหม่ที่มีเนื้อหาเกี่ยวกับความทะเยอทะยานของมนุษย์ แต่สามารถขับเคลื่อนได้อย่างสยดสยองและยอดเยี่ยม ตัวหนังนำเสนอเนื้อเรื่องได้อย่างละเมียดละไมตั้งแต่ช่วงต้น ด้วยงานภาพที่งดงามและการใช้เทคนิคการถ่ายภาพแบบ Long Take ทำให้ผู้ชมได้สัมผัสถึงภารกิจ นิสัยใจคอของตัวละคร และสถานที่ปิดบนสถานีอวกาศได้อย่างลื่นไหล ก่อนสาดความระทึกขวัญและสยองขวัญถัดมาแบบหนักหน่วง ด้วยองค์ประกอบและเนื้อหาด้านการเอาชีวิตรอดในพื้นที่ปิด บวกกับฝีมือการแสดงของเหล่าดาราดังแต่ละตัวละคร นั่นทำให้ผู้ชมอาจต้องเกร็ง เหงื่อตก และลุ้นจิกเบาะไปกับเอาชีวิตรอดของลูกเรือกลุ่มนี้เลยทีเดียว แม้ตัวหนังอาจมีจุดโหว่ด้านความสมเหตุสมผลไปบ้าง แต่องค์ประกอบต่างๆเหล่านี้สามารถกลบข้อด้อยเหล่านั้นได้จนหมดสิ้น คอหนังไซไฟสยองขวัญห้ามพลาดเลยครับ\n.\nระดับความชอบ : 9/10\n\n"}
