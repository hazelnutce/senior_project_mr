{"movie_name": "Alien: Covenant", "text": "Alien: Covenant (ไม่สปอยล์เนื้อหาสำคัญ)\n.\nเรื่องราว 10 ปีให้หลังจากเหตุการณ์ที่เกิดใน Prometheus (2012) ลูกเรือของยานอาณานิคม Covenant ได้ออกเดินทางสู่ดาวเคราะห์อันไกลโพ้นเพื่อหาแหล่งที่อยู่ใหม่ ในระหว่างการเดินทางพวกเขาได้ค้นพบพื้นที่ที่ไม่เคยมีใครค้นพบมาก่อน พวกเขาคิดว่าดั่งได้พบสวนสวรรค์แต่แท้จริงแล้วมันคือโลกอันดำมืดและสยดสยอง กำกับภาพยนตร์โดย Ridley Scott (Alien (1979) และ Prometheus (2012))\n.\nAlien: Covenant บอกเล่าถึงเหตุการณ์ที่ต่อเนื่องจาก Prometheus (2012) และมีความเชื่อมโยงด้านเนื้อหากับ Alien (1979) หรือเอเลี่ยนในภาคแรก ซึ่งนับเป็นหนึ่งในโปรเจคเรื่องราวเอเลี่ยนของยอดผู้กำกับฝีมือฉมัง Ridley Scott อีกด้วย ตัวหนังบอกเล่าเรื่องราวที่มีความต่อเนื่องจากภาคก่อนหน้าพร้อมทั้งขับเคลื่อนเนื้อหาด้วยความสยดสยองดังเช่นต้นฉบับภาคแรกไปพร้อมกัน หลังจากการปูพรมเรื่องราวและตัวละครในช่วงต้น หนังก็จัดความระทึกขวัญและสยองพองเกล้าในระดับเรท R มาให้ผู้ชมได้แบบจัดเต็ม อวัยวะและเลือดถูกละเลงมาพร้อมกับการเปิดตัวเอเลี่ยนในภาคนี้ได้อย่างน่าตื่นตาและบีบหัวใจ ด้านประเด็นการตั้งคำถามถึงเหล่าผู้สร้างหรือปรัชญาอันเป็นแก่นหลักด้านเนื้อหาของเรื่อง รวมถึงความอันตรายที่แท้จริงที่เผ่าพันธุ์มนุษย์ไม่อาจคาดคิด การเข้าถึงเนื้อหาและตื่นตากับประเด็นอันหนักอึ้งนี้ของผู้ชมอาจแตกต่างกันไป แนะนำให้รับชม Prometheus (2012) มาก่อนเลยครับ\n.\nคะแนนความชอบ : 8/10\n.\nติดตามรีวิวหนังเข้าใหม่เรื่องอื่นๆ หรือแวะมาพูดคุยทักทายกันได้นะครับ\n[Spoil] คลิกเพื่อดูข้อความที่ซ่อนไว้\n\nแก้ไขข้อความเมื่อ 12 พฤษภาคม เวลา 22:19 น."}
