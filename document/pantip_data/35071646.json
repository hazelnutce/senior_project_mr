{"movie_name": "Salut d'Amour", "text": "Salut d’Amour\nอย่าลืมว่ายังมีรัก\n\nเราทุกคนย่อมหนีความตายไม่พ้น\n\nแต่ก่อนที่จะตาย ชีวิตจะนำพาเราไปรู้จักกับความแก่ในช่วงวัยที่เป็นบั้นปลายของชีวิตซึ่งเต็มไปด้วยโรคภัยไข้เจ็บ ความไม่คล่องแคล่วของร่างกายที่เสื่อมถอย และกลายเป็นภาระของลูกหลานในที่สุด ไม่มีใครหนีพ้น ยกเว้นก็แต่คนที่จากไปก่อนวัยอันควรเท่านั้น\n\nนี่ถือวิถีของชีวิต\n\nหนังบอกเล่าเรื่องราวของชายชราคนหนึ่งซึ่งใช้ชีวิตตามลำพัง ไม่มีลูกหลานหรือญาติพี่น้องอยู่ด้วยเลยสักคน มีเพียงคนรู้จักไม่กี่คน อันได้แก่เพื่อนที่รู้จักกันตั้งแต่สมัยยังเป็นทหาร และเพื่อนร่วมงานในร้านขายของที่ตนเองทำงานเป็นลูกจ้างอยู่ ไม่มีอะไรจะเศร้าไปมากกว่าการที่ต้องมีชีวิตอยู่ในช่วงบั้นปลายของชีวิตอย่างโดดเดี่ยวแบบนี้อีกแล้ว แต่แล้วก็มีหญิงชราวัยใกล้เคียงกันคนหนึ่งเข้ามาทำให้ชีวิตของเขานั้นเปลี่ยนไปอย่างน่าประหลาดใจ หรือนื่คือความรักที่เขาต้องการมาทั้งชีวิต หรือนี่คือความรักที่เขาเคยลืมไปแล้วว่าเป็นเช่นไร\n\nหนังมีทั้งอารมณ์ตลกขบขับ น่ารัก และอารมณ์เศร้าชวนเสียน้ำตา คละเคล้ารวมกันได้อย่างลงตัว ข้อดีคือหนังไม่ทำให้คนดูอย่างเราเครียด รู้สึกเพลิดเพลินไปตลอดทั้งเรื่อง แต่ข้อเสียก็คือ หนังไม่สามารถทำให้เราซาบซึ้งกับเรื่องราวในตอนท้ายได้อย่างเต็มที่และไม่สามารถไปได้จนถึงสุดทาง ทั้งที่เรื่องราวในตอนท้ายนั้นถือว่าทำได้ดีมากๆ เป็นการหักมุมเรื่องราวที่แอบวางปมไว้ตลอดทั้งเรื่องได้อย่างลงตัวและน่าประทับใจ นั่นเองทำให้รู้สึกว่าหนังสนุกและดีกว่าที่คิดไว้ก่อนดูมากเพราะตอนแรกคิดว่าน่าจะเน้นไปที่ตลกขับขันเสียเป็นอย่างเดียว ที่ไหนได้ หนังทำซึ้งได้ดีมากกว่าส่วนตลกขบขันเสียอีก\n\nขบเคี้ยวหนัง\n"}
