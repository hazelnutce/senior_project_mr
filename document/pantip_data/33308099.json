{"movie_name": "รีวิว Focus‬ เกมกล เสน่ห์คนเหนือเมฆ", "text": "‪\n‪หนังเรื่องนี้สำหรับผมเป็นตัวเลือกอันดับท้ายๆ ของสัปดาห์นี้เลยนะครับ ด้วยความที่หนังมันไม่ค่อยชัดเจนเท่าไหร่ในเรื่องของ concept ที่โปรโมทออกมา ความน่าสนใจของการตัดต่อตัวอย่างหนังก็ไม่ค่อยดี เรียกได้ว่าไม่มีอะไรน่าสนใจเลย เพียงแต่ดาราแม่เหล็กอย่าง Will Smith ยังคงมีแรงดึงดูดให้ผมดูได้อยู่ ถึงแม้จะดูเหมือนเป็นขาลงของพี่แกก็ตาม\n\nเรื่องนี้ วิล สมิธ รับบท นิคกี้ นักต้มตุ๋นหนุ่ม เขาเกิดพัวพันเชิงชู้สาวกับนักต้มตุ๋นสาวมือใหม่ เจส (มาร์ก็อต ร็อบบี้) เขาต้องสอนเทคนิคการค้าขายให้เธอ เธอใกล้ชิดกับเขามากไป เขาจึงขอเลิกกับเธออย่างกระทันหัน สามปีต่อมา เธอปรากฏตัวขึ้นที่ Buenos Aires ระหว่างการแข่งรถที่มีการเดิมพันสูง ซึ่งเธอจะเป็นคนที่มาช่วยให้งานเขาสำเร็จ หรือจะเป็นอุปสรรคที่ทำให้นักต้มตุ๋นผู้ชำนาญต้องหวั่นไหว\n\nเรื่องนี้จุดเด่นอยู่ที่เทคนิคการต้มตุ๋นของตัวเอกในเรื่อง ซึ่งหลอกกันทั้งเรื่องจนไม่รู้ว่าเรื่องไหนจริงเรื่องไหนหลอก ต้องรอหนังเฉลยนั่นแหละถึงจะรู้ แต่แก่นเรื่องราวของหนังจริงๆ ไม่มีอะไรเท่าไหร่ ดูหลวมๆ และเกินจริงไปเยอะ บทหนังยังไม่คมถึงขั้นอึ้ง แต่การหักมุมของหนัง เทคนิคการหลอกไปหลอกมา ก็ทำให้หนังสนุกขึ้นมาได้เยอะเลย\n\nแต่ถึงหนังจะสนุกมากน้อยแค่ไหน สิ่งที่ดึงความสนใจผมได้ตลอดเวลา คือ Margot Robbie ครับ ซึ่งผมว่าหลายๆ คนที่ดูแล้วต้องคิดเหมือนกัน ทุกฉากที่ Margot Robbie ปรากฏตัวออกมา ความสวยของเธอมันกระแทกตากระแทกใจมาก ดูมีเสน่ห์เย้ายวนจริงๆ เรื่องนี้ดูสวยแบบที่ว่า จาก Wolf of the Wall Street ที่ว่าสวยแล้ว เรื่องนี้กินขาดเลยทีเดียว การแสดงก็ถือว่าทำได้ดีในบทของ เจส ส่วน Will Smith ผมว่าเรื่องนี้ดร็อปลงจากเดิมอีก อาจเป็นเพราะบทไม่ส่งด้วย เลยทำให้ดูเฉยๆ ไปเลย\n\nอย่างที่บอกครับ จริงๆ หนังเรื่องนี้ไม่น่าประทับใจอะไรเท่าไหร่ ดูเอาสนุกอ่ะได้ครับ เพราะมันหลอกกันมันส์ดี แต่คงคาดหวังอะไรจากหนังเรื่องนี้มากไม่ได้ เข้าไปดู Margot Robbie ละกันครับ\n\nพูดคุยติชมได้ที่ [Spoil] คลิกเพื่อดูข้อความที่ซ่อนไว้\n"}
