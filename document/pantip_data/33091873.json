{"movie_name": "Taken 3", "text": "[Mini-Review] Taken 3 ฅนคมล่าไม่ยั้ง (No spoil)\n\nการโคจรมาพบกันอีกครั้งระหว่าง “เลียม นิสสัน” และ “แม็กกี้ เกรซ” จากผลงานการกำกับของผู้กำกับ โอลิเวียร์ เมกาตัน ที่จะบอกเล่าเรื่องราวของ อดีตสายลับ ไบรอัน มิลส์ รับบทโดย เลียม นีสัน ที่กลับไปขอคืนดีกับภรรยาเก่าแต่กลับต้องพบเรื่องเศร้าเมื่อหลังจากนั้นไม่นานเธอได้ถูกฆ่าตายอย่างโหดเหี้ยม เขายังถูกใส่ร้ายว่าเป็นผู้ก่อเหตุอาชญากรรม นี่เป็นโอกาสสุดท้ายของเขาในการสะกดรอยฆาตกรตัวจริง รักษาความยุติธรรม และปกป้องสิ่งเดียวที่สำคัญที่สุดต่อเขาที่เหลืออยู่ตอนนี้คือ “ลูกสาว”\n\nแม้พล็อตเรื่องหลักจะมีความคล้ายคลึงกับ 2 ภาคก่อนหน้า แต่ทว่าในภาคนี้หนังยังได้บอกเล่าเนื้อหาในด้านการสืบสวนได้อย่างมีชั้นเชิง นอกจากการไล่ล่าและฉากแอคชั่นจากบทบาทการแสดงนำของ Liam Neeson ที่ยังรักษามาตรเดิมไว้แล้ว ภายในภาคนี้หนังยังได้ใส่การสืบสวนของนายตำรวจหัวกะทิ ที่นำแสดงโดย Forest Whitaker ได้อย่างน่าสนใจและกลมกล่อมไปกับการไล่ล่าของตัวละครหลัก โดยหนังได้บอกเล่ารายละเอียดในส่วนนี้ได้อย่างน่าทึ่ง และลงลึกในลักษณะการสืบสวนแบบสายลับมืออาชีพ เช่น การเก็บหลักฐานระยะสั้น การทิ้งร่อยรอยเพื่อการติดตาม เรื่องราวความสัมพันธ์ของตัวละครและครอบครัวภายในเรื่องลึกซึ้งกินใจ Liam Neeson แม้จะอายุมากขึ้น แต่ก็ยังถ่ายทอดคาแรคเตอร์เดิมได้อย่างอยู่หมัด หลักแหลม ดุดัน ยากที่อาชญากรจะกล้าหือ หรือจะสลัดภาพสายลับมือเก๋าไปจากใจผู้ชมได้จริงๆ\n\nMy Score : 8.0/10\n\n\nแก้ไขข้อความเมื่อ 11 มกราคม 2558 เวลา 22:17 น."}
