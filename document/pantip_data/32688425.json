{"movie_name": "เลิฟสุดจิ้น ฟินสุโค่ย", "text": "รักไม่ฟิน จิ้นไม่ออก\n\nนอกจากชื่อชั้นผู้กำกับ กอล์ฟ ธัญญ์วาริน ที่พอจะทำให้เกิดความสนใจในหนังเรื่องนี้อยู่บ้างแล้ว ที่เหลือไม่ว่าจะเป็นเรื่องราวในหนัง นักแสดงนำ และตัวอย่าง ล้วนแล้วแต่ไม่ชวนดึงดูดให้อยากตีตั๋วไปดูเลยสักนิด โดยพอจะมีความหวังเล็กๆว่าผู้กำกับหนังอาจจะเอาอยู่ ก็เป็นได้ แล้วในที่สุดก็เผลอไปดูจนได้สิน่า\n\nหนังว่าด้วยเรื่องราวรักๆใคร่ๆของตัวละครชายหญิง หญิงชาย ที่มีความสัมพันธ์เกี่ยวเนื่องกันเป็นทอดๆเชื่อมต่อกัน คนนั้นแอบรักคนนี้ แต่คนนี้ไม่สนใจคนนั้น กลับไปชอบอีกคน ประมาณนี้ โดยมีทั้งแบบชายรักหญิง หญิงรักหญิง และชายรักชาย ปนเปกันไป เรื่องราวของตัวละครพัวพันกันอย่างค่อนข้างอลวนวุ่นวายจนทำให้เกิดการกระจายบทของตัวละครในเรื่อง ทำให้คนดูต้องติดตามเรื่องราวของตัวละครหลายตัวซึ่งมีทั้งตัวละครที่มีความสำคัญเป็นตัวเดินเรื่องหลักและตัวรองลงมา(แต่ก็ยังสำคัญเพราะมีความเชื่อมโยงกับตัวละครหลักอยู่ดี) แม้กระทั่งสายป่านที่รับบทนำแบบเห็นๆก็ยังดูสำคัญน้อยลงกว่าที่ควรและที่สำคัญ บทบาทของตัวละครนี้ยังดูน่ารำคาญมาก เสียใจด้วยครับสายป่าน เรื่องนี้คุณพลาดเสียแล้ว ส่วนตัวละครอื่นไม่ขอพูดถึงดีกว่าเพราะไม่มีอะไรน่าจดจำเลย\n\nการดำเนินเรื่องน่าเบื่อมากกว่าที่คิดไว้มาก ไม่สนุกเลย มุกตลกที่พยายามสอดใส่มาก็ได้ผลบ้าง ไม่ได้ผลบ้าง(แต่ส่วนใหญ่ไม่ผ่าน) รวมไปถึงบทพูดที่ค่อนข้างห่ามซึ่งตั้งใจให้แรงและโดน แต่พอเอาเข้าจริงนอกจากจะไม่โดนแล้วยังรู้สึกเห่ยกับคำพูดเหล่านั้นอีกด้วย\n\nอย่างไรก็ตามหนังพอจะมีเค้าลางเส้นเรื่องที่ดีและน่าจะทำออกมาได้น่าประทับใจได้ แต่ไม่รู้ด้วยสาเหตุใดหนังจึงทำออกมาได้ไม่ลงตัว ทั้งที่น่าจะสนุกกลับกลายเป็นตรงกันข้ามคือ น่าเบื่อมากถึงมากที่สุด\n\nมาโกโตะ วงลูซิเฟอร์(วงนี้มันเคยดังมากๆ ตั้งแต่ยังไม่มี K-pop ระบาดสินะ นานจัง)\n\nเลิฟสุดจิ้น ฟินสุโค่ย\n\nhttps://www.facebook.com/watchnwrite\n\nแก้ไขข้อความเมื่อ 9 ตุลาคม 2557 เวลา 13:34 น."}
