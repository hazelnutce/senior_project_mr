{"movie_name": "Snowden", "text": "ช่วงนี้ เรื่อง 888 นี้เรียกว่าจะยึดโรง ยึดรอบแทบทั้งหมดเลยนะครับ แต่ก็ยังพอมีรอบให้กับเรื่อง Snowden ตั้ง 2 รอบต่อวันแน่ะ  เลยพอเบียดๆเข้าไปดูได้มั้ง   หนังชีวประวัติ(ช่วงนึง)ของชีวิต สโนเดน ผู้ที่เอาความลับทางราชการออกมาตีแผ่ จนมีคนตั้งคำถามกันว่า เค้าคือฮีโร่ผู้กล้า หรือ ผู้ทรยศประเทศตัวเองกันแน่  \n\nเป็นหนังที่ดูได้เรื่อยๆจนจบแบบไม่รู้สึกเบื่อนะ  การเล่าเรื่องเรียบง่าย อาจมีตัดสลับช่วงเวลาบ้าง แต่ก็ไม่ได้งงอะไร  อีกทั้งขนาดรู้ผลอยู่แล้ว แต่พอเล่าย้อนก็กลับรู้สึกได้ลุ้นซะอย่างนั้น 55+  \n\nส่วนตัวไม่ได้อ่านข่าวตอนช่วง สโนเดน เป็นกระแสโลกแบบละเอียดเท่าไร  แต่พอมาดูหนังก็รู้สึกว่า  \"นี้เรื่องจริงเหรอเนี่ย\"  คือทั้งฉากและสิ่งที่สโนเดนทำ กับ รัฐบาลทำ นี้อย่างกับเรื่องแต่ง  ดูเกินจริงอย่างกับหนังไซฟายเลยแหละ  \n\nโอลิเวอร์ สโตน (ผู้กำกับ) ถือว่าโคตรกล้า ที่เอาเรื่องนี้มาตีแผ่ออกมาเป็นหนังขนาดนี้นะ   เล่าเรื่องแบบชัดเจน ตรงไปตรงมา จนน่ากลัวแทน  เชื่อว่าหนังแบบนี้จะไม่มีทางได้สร้างและได้ฉายในไทยแน่นอน  ฮ่าๆ  ยอมรับเฮียแกเลยจริงๆ   แถมถ่ายทำซะดีเชียว\n\nผมชอบคู่พระนางเรื่องนี้นะ เป็นอะไรที่น่ารัก ซาบซึ้งดี แทรกมาเป็นระยะๆให้ไม่รู้สึกเบื่อ  มีอะไรให้ตามดูตามเชียร์หน่อย\n\nสิ่งที่ชอบที่สุดคือ บทสรุปจบฉากสุดท้าย  ซึ่งตอนระหว่างที่ดูก็อยากรู้ว่า เรื่องนี้มันจะดำเนินไปจบที่ฉากไหน  จบอย่างไรนะ   แต่พอถึงฉากจบนี้ รู้สึก อิ่มมากๆ  เลือกวิธีการจบได้สมบูรณ์แบบสุดๆ  ขอยกนิ้วให้เลย\n\nใครที่คาดหวังว่าจะเป็นหนังที่เชือดเฉือนหักเหลี่ยมกัน มีฉากแอ๊คชั่น วิ่งหนีตายเอาตัวรอด ไรทำนองนั้น  บอกเลยว่าไม่ใช่นะครับ  มันเป็นหนังที่เน้นพูด และพาคนดูเข้าไปร่วมในชะตากรรมที่สโนเดนพบเจอ และต้องทำอะไรมาบ้าง  โดยมีฉากรักมุ้งมิ้งและภาพสวยๆแทรกมาเป็นระยะ  \n\nปล. ดูแล้วก็คิดนะ ถ้าเป็นเรา จะทำอย่างไร  ทำแบบ สโนเดน ไหม หรือยังไงดี  คิดไม่ตกเลยครับ ฮ่าๆ\n\n"}
