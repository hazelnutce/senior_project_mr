{"movie_name": "Don't Breathe ลมหายใจสั่งตาย", "text": "สัปดาห์นี้เรียกได้ว่าเป็นสัปดาห์ที่ไม่มีหนังฟอร์มยักษ์เข้าฉายเลยทั้ง 11 เรื่อง แต่กระแสหนังเรื่องนี้ Don't Breathe เรียกได้ว่าชื่นชมกันล้นหลามตั้งแต่รอบ Sneak Preview แล้ว พอหนังเข้าฉายรอบปกติผมก็ต้องดูสิ รออะไร\n\n\nหนังบอกเล่าถึงวัยรุ่นกลุ่มหนึ่งวางแผนเพื่อบุกเข้าไปปล้นบ้านของชายแก่ตาบอด ภาพที่พวกเขาคิดว่าจะทำอะไรต่างๆ นั้น ที่นึกว่ามันจะเป็นเรื่องง่ายๆ เพราะ ชายแก่ตาบอด ที่อาศัยอยู่ในบ้านคนเดียว น่าจะไม่ใช่เรื่องใหญ่ และ ก็ไม่น่าจะมีพิษมีภัยอะไร แต่พวกเขานั้นคิดผิดซะแล้ว พวกเขากลับต้องพบกับความสะพรึงอันแสนน่ากลัว ที่มันรอพวกเขาอยู่ข้างใน เมื่อพวกเขากลับถูกล่าเสียเอง\n\n\nหนังปูเรื่องได้ไม่ยาวยืดเยื้อ แค่แนะนำตัวละครประมาณ 10 นาที ก็เข้าเรื่องตรงประเด็น ด้วยตัวหนังแค่ประมาณ 90 นาที อีก 80 นาทีที่เหลือถูกอัดความสนุกต่อเนื่องจนละสายตาไม่ได้ วิธีการเล่าเรื่องของหนัง จะค่อยๆ ปล่อยสถานการณ์ที่ไม่คาดคิดออกมาเรื่อยๆ จนถึงจุดพีคและหักมุม ซึ่งเดาไม่ถูกหรอกว่าจะเกิดอะไรขึ้น แต่พอมันเกิดขึ้นมาก็ \"เฮ้ย...จริงดิ\" แล้วแต่ละฉากก็ต้องมานั่งลุ้นอีกว่า ตัวละครจะผ่านมันไปยังไง หรือจะไม่ผ่าน\n\n\nตัวนักแสดง เรียกได้ว่าแทบจะไม่มีใครรู้จัก ที่คุ้นหน้าสุดก็ Stephen Lang กับ Dylan Minnette ส่วนนางเอกกับเพื่อนตัวแสบนี่ไม่เคยเห็น อาจจะผ่านการแสดงมาบ้างแต่ก็ไม่น่าจะใช่นักแสดงโด่งดังอะไร ซึ่งผมว่าบทหนังมันส่งอยู่แล้ว ตัวนักแสดงเลยไม่ต้องออกแรงมาก ยกเว้น Stephen Lang คนเดียวที่ต้องออกอาการเยอะหน่อย เพราะเป็นบทที่แบกหนังไว้ทั้งเรื่อง ซึ่งทำได้ดีมากๆ แม้ทั้งเรื่องจะมีบทพูดแค่ไม่กี่ประโยค\n\n\nรีวิวสั้นๆ ละกันครับโดยรวมถือว่าเป็นหนังที่ดีเกินคาด ถึงจะไม่ใช่หนังฟอร์มยักษ์ แต่ด้วยเนื้อหาที่ปรุงแต่งมาอย่างลงตัว บวกกับการกำกับภาพที่ยอดเยี่ยม ก็ทำให้หนังเรื่องนี้เป็นหนังที่ไม่ควรมองข้าม\n\nพูดคุยเพิ่มเติมได้ที่ >> [Spoil] คลิกเพื่อดูข้อความที่ซ่อนไว้\n"}
