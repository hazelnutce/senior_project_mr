{"movie_name": "American Hustle : โกงกระฉ่อนโลก", "text": "American Hustle\nPlot : เรื่องของนักต้มตุ๋นที่ถูกบังคับให้ร่วมมือกับ FBI เพื่อใช้ฝีมือการต้มตุ๋นไปหลอกจับกุมนักการเมืองที่คอรัปชั่น\nภาพรวม : หนังต้มตุ๋นธรรมดาแต่แตกต่างจากเรื่องอื่นตรงที่เน้นความสัมพันธ์ระหว่างตัวละคร หนังทำให้คนดูสับสนอยู่ตลอดเวลา ไม่รู้ว่าตัวละครไหนพูดจริง หรือโกหกในตอนไหน เหมือนกับว่าไม่มีใครอยู่ฝ่ายเดียวกันจริงๆ ทุกคนทำเพื่อตนเองจุดเด่นไม่ได้อยู่ที่ความเหนือชั้นของการต้มตุ๋น จริงๆ น่าจะเรียกว่าหนังดราม่าที่นำการต้มตุ๋นมาเป็นลูกเล่นมากกว่า\n\nข้อดี : การแสดงของทุกคนโดยเฉพาะ Bradley Cooper และ Amy Adams ที่เป็นตัวเอก Christian Bale ก็เล่นได้ดีแต่ไม่เด่นเท่ากับสองคนแรก เพราะใส่แว่นดำเกือบตลอดเวลา และไว้หนวดเครา ทำให้การแสดงอารมณ์ดูไม่ชัดเจนนัก ส่วน Jennifer Lawrence ผมคิดว่าเขาแสดงบุคลิคเดียวกับตัวเอกในเรื่อง Silver Lining Playbook ซึ่งก็ทำได้ดี แต่เหมือนกันมากไปหน่อย ทำให้ผมไม่ค่อยอินกับตัวละครในเรื่องนี้\n    การถ่ายภาพและตัดต่อ ทำให้สื่ออารมณ์ได้ดี ไม่เน้นความสวยงาม อลังการ แต่เน้นความสมจริง ทำให้รู้สึกเหมือนกับได้เข้าไปอยู่ในสถานการณ์เดียวกับตัวละครในแต่ละฉาก\n\nข้อเสีย : บทพูด ดูไม่ฉลาด หรือแปลกใหม่ เป็นคำเดิมๆ ประโยคเดิมๆ บางประโยคดูเชยๆ โดยเฉพาะบทพูดในแต่ละ love scene แต่อาจจะเป็นความตั้งใจที่จะใช้บทสนทนาแบบเก่าๆ เพื่อให้เข้ากับยุคของหนังก็ได้\n\n    แผนการต้มตุ๋นไม่มีอะไรน่าตื่นเต้น\n\nสรุป เป็นหนังดราม่าที่ใช้ได้เรื่องหนึ่ง ไม่มีอะไรแปลกใหม่ จุดเด่นอยู่ที่การแสดงอย่างเดียว แต่ถ้าอยากดูหนังต้มตุ๋นที่ใช้แผนแยบยลเหนือชั้นเรื่องนี้ผิดหวังครับ\n\nคะแนน\nการแสดง 9/10\nบท 6.5/10\nบทพูด 6/10\nตัดต่อ 9/10\nรวม 7.5/10\n\nแก้ไขข้อความเมื่อ 29 ธันวาคม 2556 เวลา 12:17 น."}
