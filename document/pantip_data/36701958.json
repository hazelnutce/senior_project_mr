{"movie_name": "Valerian and the City of a Thousand Planets", "text": "Valerian and the City of a Thousand Planets (ไม่สปอยล์เนื้อหาสำคัญ)\n.\nภาพยนตร์สร้างจากนิยายภาพของ Pierre Christin และ Jean-Claude Mézières ในชื่อ \"Valerian and Laureline\" โดยวางจำหน่ายครั้งแรกตั้งแต่ปี 1967 เรื่องราวของ วาเลอเรี่ยน (Dane DeHaan) และ ลอเรลีน (Cara Delevingne) เจ้าหน้าที่ปฏิบัติการพิเศษขององค์การปกครองเขตแดนมนุษยชาติ หลังจากพวกเขาได้รับคำสั่งจากผู้บัญชาการ ทั้งสองจึงต้องออกเดินทางไปยังมหานครอัลฟ่า ดินแดนสุดอัศจรรย์ใจกลางอวกาศที่มีสิ่งมีชีวิตนับหมื่นสปีชีส์ แต่โชคไม่ดีนักที่มีหายนะกำลังแฝงตัวคืบคลานอยู่ในความมืด กำกับภาพยนตร์โดย Luc Besson (The Fifth Element (1997) และ Lucy (2014))\n.\nภาพยนตร์ทุ่มทุนสร้างกว่า 210 ล้านดอลล่าร์ และนับว่าเป็นผลงานนอกอเมริกาที่ใช้ทุนสร้างสูงที่สุดในประวัติศาสตร์ หลังจากที่ผู้กำกับเฝ้ารอมาเกือบทั้งชีวิต เพื่อให้เทคโนโลยีในยุคปัจจุบันสามารถสร้างสรรค์ผลงานและถ่ายทอดจินตนาการในแบบที่เขาคาดหวังไว้ได้ นิยายภาพที่เขาชื่นชอบในวัยเด็กจึงถูกสร้างขึ้น ด้วยผลงานการกำกับอันเป็นเอกลักษณ์โดยเฉพาะภาพยนตร์แนวไซไฟของผู้กำกับรายนี้ นับตั้งแต่ภาพยนตร์ไซไฟขึ้นหิ้งอย่าง The Fifth Element (1997) ทำให้ Valerian and the City of a Thousand Planets ถูกถ่ายทอดด้วยความทุ่มเท เปี่ยมล้ำไปด้วยจินตนาการและความแปลกใหม่ชวนตื่นตา แม้เนื้อหาภายในเรื่องอาจไม่หวือหวานัก แต่สำหรับงานภาพและความแปลกใหม่ในมิติความเป็นไซไฟนั้นช่างตระการตาและสามารถพาผู้ชมรุกล้ำไปสู่จินตนาการอันแปลกใหม่ได้ยอดเยี่ยมจริงๆ นอกจากนี้ตัวละครภายในเรื่องแต่ละตัวนั้นน่าค้นหาและมีเสน่ห์มากๆ ไม่ว่าจะเป็นทั้งสองตัวละครหลักและดาราดังที่มาร่วมด้วยอย่าง Rihanna ก็เช่นกัน\nปล. เรื่องนี้แนะนำให้รับชมในระบบ 3D เลยครับ ด้วยงานภาพที่สวยสดและความมีมิติสุดล้ำยิ่งช่วยให้ภาพยนตร์ดูตื่นตาและช่วยพาจินตนาการของผู้ชมออกไปได้ไกลเลยทีเดียว\n.\nคะแนนความชอบ : 7/10\n.\nติดตามรีวิวหนังเข้าใหม่เรื่องอื่นๆ หรือแวะมาพูดคุยทักทายกันได้นะครับ\n[Spoil] คลิกเพื่อดูข้อความที่ซ่อนไว้\n\n"}
