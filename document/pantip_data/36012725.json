{"movie_name": "Allied สายลับพันธมิตร", "text": "\"พอสงครามจบ...ฉันอยู่ไหนนั่นไม่สำคัญ\"\n-----------------------------------\n\"Allied - สายลับพันธมิตร\" (7.75/10)\n\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"Allied - สายลับพันธมิตร\"\nทางไปเพจผมครับ --> https://www.facebook.com/FeedbackMovies\n\nส่วนตัวผมมองว่า \"Allied\" เป็นภาพยนตร์อีกหนึ่งเรื่องที่สามารถดึงเอาเสน่ห์ของนักแสดงมามีส่วนช่วยในการทำให้ตัวหนังดูโดดเด่นและน่าติดตามมากขึ้น อาจด้วยเพราะความสามารถและความเก๋าของ 2 นักแสดงนำอย่าง \"แบรด พิตต์\" และ \"มาริยง โกติยาร์\" (เธอคว้าออสการ์มาแล้วจากหนัง \"La Vie en Rose\") รวมถึงได้ผู้กำกับเจ้าของรางวัลออสการ์ \"โรเบิร์ต เซเมคกิส\" มาคุมบังเหียน ซึ่งมีส่วนสำคัญที่ทำให้หนังมีความหนักแน่นทางอารมณ์ การนำเสนอเรื่องราวมีความไหลลื่นและน่าติดตาม\n\nแม้หน้าหนังจะพูดถึงเรื่องราวของสายลับสมัยสงครามโลกครั้งที่ 2 ที่มีฉากหลังเป็นสงคราม ระเบิด และการสู้รบ แต่ประเด็นหลักของหนังกลับอยู่ที่เรื่องราวความรัก ความสัมพันธ์ของสองสามีภรรยา \"แม็ก วาแทน (แบรด พิตต์)\" เจ้าหน้าที่หน่วยข่าวกรองกับ \"มาริแอนด์ โบเซจัวร์ โบเซฌูร์) สาวนักปฏิวัติของขบวนการฝรั่งเศส ที่ร่วมกันสร้างครอบครัวเล็กๆในลอนดอน แต่จู่ๆก็เกิดเหตุไม่คาดฝัน เมื่อทางการกลับค้นพบว่าภรรยาของตนเองอาจเป็นสายลับที่ปลอมตัวมาจากเยอรมัน และมีคำสั่งจากรัฐบาลให้กำจัดเธอ\n\nในช่วงแรก หนังมาพร้อมกับความลุ้นระทึกของฉากแอ็คชั่นที่ผ่านการเล่าเรื่องในแบบฉบับของหนังสายลับทั่วไป จนถึงกลางเรื่องที่หนังเริ่มนำเสนอความรักของตัวละครคู่นี้ที่ใสสะอาดไร้ข้อกังขาใดๆ และเมื่อเกิดการกล่าวหาเกี่ยวกับการปลอมตัวมาเป็นสายลับของนางเอก หนังก็ปรับโหมดจากความรักที่แสนบริสุทธิ์ กลายเป็นความเคลือบแคลงใจระหว่างตัวละครทั้งสองอย่างเนียนๆ จะว่าไปการเล่าเรื่องตั้งแต่เริ่มก็มีชนวนให้ผู้ชมเชื่อแบบนั้น เรามักเห็นพิรุธเล็กๆน้อยๆในช่วงที่ทั้งสองกำลังสร้างครอบครัว ราวกับว่าพวกเขามีความลับต่อกัน\n\nการบิ้วผู้ชมให้เฉไฉไปกับการแสดงออกของตัวละคร ส่วนตัวแล้วผมถือว่าทำได้ดี เห็นได้ชัดจากการเดาสะเปะสะปะของผมว่าทั้งสองรักกันจริงมั้ยหรือมีภารกิจอะไรแอบแฝงอยู่อีก จริงๆส่วนนี้ต้องชื่นชมการแสดงออกทั้งกริยาท่าทาง รวมถึงสีหน้าและสายตาของตัวละครที่สะท้อนถึงความน่าสงสัยอยู่ตลอดเวลา เรียกได้ว่าทั้งสองคนมีส่วนช่วยปรับโทนหนังและสร้างปริศนาให้ตัวละครได้อย่างสมบูรณ์แบบ\n\nด้านส่วนที่ยังขัดใจผมอยู่บ้าง คงเป็นการขยี้อารมณ์ความดราม่าตอนท้ายเรื่องที่ยังไปไม่สุด จริงๆผมว่า 15 นาทีสุดท้ายมันคือช่วงขยี้ให้หนังเป็นที่จดจำของผู้ชม เสียดายที่มันน่าจะสะกดอารมณ์ผู้ชมให้ได้มากกว่านี้ แต่อย่างไรก็ตาม \"Allied\" ก็ยังสอบผ่านในแง่ของงานสร้างและผลงานการแสดงของนักแสดงที่ผมประทับใจ แม้จะยังไม่โดดเด่นถึงขนาดคว้ารางวัลสำคัญๆก็ตาม\n\nMoviesFeedback No.4/2017 (239)\nเพื่อนๆวามารถเข้าไปกดไลก์และติดตามการรีวิวหนังกันได้ที่ https://www.facebook.com/FeedbackMovies\n"}
