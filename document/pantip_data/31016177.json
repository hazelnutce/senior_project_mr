{"movie_name": "Elysium เอลิเซียม ปฏิบัติการยึดดาวอนาคต", "text": "ไม่ต้องพูดพร่ำทำเพลง เอาเลยแล้วกัน\n\nประเด็นของหนัง\n\n1 หนังจับประเด็น \"ผู้เข้าเมืองผิดกฎหมาย\" ในบริบทการเมืองอเมริกันปัจจุบัน (คนเม็กซิโก เปอโต ฯลฯ) ที่ผู้หนีเข้าเมืองมองว่า อเมริกาก็เหมือน \"ดินแดนแห่งโอกาส\" เป็นหนทางไปสู่ \"ชีวิตใหม่\" ตัว เมืองบนอวกาศ(Elysium) ก็เหมือนประเทศอเมริกานั่นแหละครับ  ถ้าใครดูข่าวจะพบว่าเรื่องนี้เป็นประเด็นสำคัญพอสมควร ในหลายๆ รัฐ กลุ่มชาติพันธุ์ที่พูดเสปน (ฮิสแพนิค) มีมากเสียจน ภาษาเสปนเป็นภาษาราชการที่สอง (เช่น แคลิฟอร์เนีย เป็นต้น)\n\n2 ประเด็นกลุ่มผู้อพยพฮิสแพนิคที่ ข้ามชายแดนอย่างผิดกฏหมาย มา \"หาชีวิตใหม่\" เป็นประเด็นทางการเมืองอเมริกันทั้ง การ \"นิรโทษกรรมผู้อพยพผิดกฏหมาย\" (ที่ทำกันเป็นระยะๆ)  รวมถึงเรื่องสิทธิ์อื่นๆ อีก ซึ่งพรรคการเมืองทั้งสอง (รีพับลิกัน และเดโมแครต) ก็มีท่าทีต่อเรื่องนี้ที่ต่างกันพอสมควร ถ้าให้ตรงกว่านี้ก็หนังอย่าง Machete จะชัดกว่า (คือไม่ได้อุปมาอุปไมยอะไรว่ากันด้วยคนเข้าเมืองกันล้วนๆ เลย-ฮา)\n\n3 และดูเหมือนหนังจะ \"เลือกข้าง\" ในเรื่องนี้ไปแล้ว\n\nข้อดี\n\n1 หนังจับประเด็นการเมืองยาก ๆ มาย่อยให้เป็นเรื่องบันเทิงที่อาจจะไม่ได้โอโห เร้าใจ ทุกนาที แต่สำหรับคนที่สนใจประเด็นทางการเมือง สังคม (และหากมีจุดยืนทางการเมือง/สังคมต่อเรื่องแบบนี้คล้ายกับตัวหนัง) ก็น่าจะชอบ เพราะนานๆ จะมีหนังแบบนี้โผล่มาที\n\n2 หนังโปรดักชั่นดี ไม่มีอะไรให้ขัดเขินส่งเสริมเนื้อเรื่องได้ดี\n\n3 การเล่าเรื่องกระชับฉับไว ไม่มีช่วงอืดอาดให้เบื่อหน่าย\n\nข้อเสีย\n\n1 สำหรับคนที่ไม่ \"ว้าว\" กับประเด็นทางการเมือง/สังคม อยากมาดูหนังแอ๊คชั่นไซไฟ เรื่องนี้คงตื่นเต้นไม่พอ\n\n2 การดำเนินเรื่องค่อนข้างคาดเดาได้ ไม่ค่อยมีอะไรให้ลุ้น\n\n\nสรุป หนังเรื่องนี้จะทำให้คุณ \"ประทับใจ\" ได้มากน้อยแค่ไหน ก็อยู่ที่แบ๊กกราวน์ของผู้ชมด้วยเน้อ (อันนี้แล้วแต่คนไม่มีใครผิดใครถูก ไม่ชอบหรือไม่สนใจประเด็นนี้ คุณอาจสนใจประเด็นทางการเมือง/สังคมอันอื่นก็ได้ ยิ่งเราไม่ใช่คนอเมริกันอีกต่างหากด้วย)\n\n\nสำหรับคะแนน ผมให้   8/10 ในฐานะที่หนัง \"แนวนี้\" ไม่ได้มากันบ่อย นานๆ มาที และทำได้ไม่เลวนัก เลยให้คะแนนดีเป็นพิเศษ(ฮา)\n"}
