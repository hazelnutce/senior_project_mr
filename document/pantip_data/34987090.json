{"movie_name": "10 Cloverfield Lane", "text": "[Mini-Review] 10 Cloverfield Lane 10 โคลเวอร์ฟิลด์ เลน (ไม่สปอยเนื้อหาสำคัญ)\n.\nลุ้นระทึก เกร็ง หายใจไม่ทั่วท้อง !!\nภาคแยกจากภาพยนตร์สุดอื้อฉาว Cloverfield (2008) ว่าด้วยเรื่องราวการบุกโจมตีของสิ่งมีชีวิตจากต่างดาวที่ขึ้นชื่อด้วยรูปแบบที่ใช้ในการนำเสนอด้วยเทคนิค Found Footage โดยในภาคนี้มีการปรับเปลี่ยนตัวละคร เนื้อหา และนำเสนอด้วยมุมกล้องแบบปกติ กำกับภาพยนตร์โดย Dan Trachtenberg และอำนวยการสร้างโดย J.J. Abrams ผู้เคยกำกับ Mission: Impossible III (2006) และ Star Wars: Episode VII - The Force Awakens (2015) มาแล้ว เนื้อหาในภาคนี้ไม่มีความต่อเนื่องจากภาคก่อนหน้าแต่มีความเชื่อมโยงของเนื้อหาอยู่บ้างเล็กน้อย เนื้อเรื่องเล่าถึงกลุ่มผู้รอดชีวิต 3 คนที่พำนักอยู่ในบังเกอร์ใต้ดิน ที่ดำรงชีพอยู่ด้วยความหวาดผวาและหลบซ่อนจากอะไรบางอย่างที่ชวนขนหัวลุกบนพื้นผิวโลก หนังหยิบเอาจุดแข็งของพล็อตหนังแนว Survival สยองขวัญ มาผูกเรื่องราวที่อัดแน่นไปด้วยความลุ้นระทึก ทั้งความตึงเครียด การถ่ายทอดเรื่องราวเชิงจิตวิทยา และปริศนาชวนค้นหาทั้งที่มาและสิ่งที่กำลังจะเกิดขึ้น ถูกปูพรมและถ่ายทอดอารมณ์อย่างหนักหน่วงมาสู่ผู้ชมตั้งแต่ต้นจนจบ ยิ่งเมื่อได้นักแสดงนำหญิง Mary Elizabeth Winstead นอกจากความสวยที่สามารถสร้างความสะพรึงให้กับผู้ชมแล้ว การถ่ายทอดอารมณ์ที่ชวนหวาดระแวง จิตตก สามารถยกระดับความลุ้นระทึกและชวนขนหัวลุกให้กับผู้ชมยิ่งขึ้นไปอีก ผู้ที่ชื่นชอบภาพยนตร์แนว Horror, Mystery ห้ามพลาดเรื่องนี้โดยเด็ดขาดครับ\n.\nMy Score : 9.0/10\n\n"}
