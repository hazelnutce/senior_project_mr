{"movie_name": "All Is Lost : ออล อีส ลอสต์", "text": "All is Lost\nเมื่อมีหวังก็จะไม่สิ้นหวัง\n\nลองจินตนาการดูว่า เราอยู่ในท้องทะเลที่แสนกว้างใหญ่ บนเรือหรูส่วนตัวที่มีรอยรั่ว เริ่มมีน้ำไหลท่วมเข้าไปในเรือ ข้าวของเสียหายรวมทั้งอุปกรณ์สื่อสารที่จำเป็นต่อการติดต่อกับผู้อื่น มีพายุฝนกระหน่ำซัดเรือจนเสียหาย ในไม่ช้า เรือลำนี้ก็ค่อยๆอับปางลง\n\nเรื่องราวที่แสนสั้นและเรียบง่ายนี้ สามารถดำเนินเรื่องได้ชวนติดตามจนทำให้คนดูรู้สึกลุ้นระทึกไปกับตัวละครตัวเดียวที่มีในเรื่องนี้ได้อย่างน่าเหลือเชื่อ ความน่าเบื่อที่เหมือนจะครอบคลุมไปทุกส่วนของหนังกลับมีความสนุกสอดแทรกอยู่ตลอดเวลาที่ตัวละครพยายามหาทางดิ้นรนเอาชีวิตรอดจากท้องทะเลที่แสนกว้างใหญ่นี้ แม้จะไม่ถึงขั้นทำให้คนดูรู้สึกลุ้นระทึกจนนั่งไม่ติดเบาะได้แบบหนังแอ็คชั่นหรือหนังสืบสวนสอบสวนหลายๆเรื่องที่เราคุ้นเคยกัน แต่ก็ทำให้เรารู้สึกอยากติดตามไปจนจบว่าท้ายที่สุดแล้วตัวละครนี้จะสามารถมีชีวิตรอดไปได้หรือไม่ อย่างไร โดยรวมแล้วจัดว่าทำออกมาได้สนุกกว่าที่คิดไว้พอสมควรและจบได้ดีเกินคาด\n\nถ้าไม่ชมป๋า Robert Redford นักแสดงเพียงหนึ่งเดียวของหนังเรื่องนี้ก็แสดงว่า ไม่ได้ดูหนังเรื่องนี้แน่นอน เพราะป๋าเขาเล่นอยู่คนเดียว ไม่มีนักแสดงคนอื่นมาผสมโรงเลยสักคน แต่ถามว่าการแสดงในหนังเรื่องนี้นั้น ดีขนาดที่ทำให้เรารู้สึกประทับใจมากหรือไม่ ขอตอบว่า ไม่ขนาดนั้น\n\nอย่างน้อยก็ยังมีลมหายใจ อย่าเพิ่งสิ้นหวัง\n\n#AllisLost #RobertRedford\n\nขบเคี้ยวหนัง\n"}
