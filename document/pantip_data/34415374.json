{"movie_name": "Spectre", "text": "[Mini-Review] Spectre องค์กรลับดับพยัคฆ์ร้าย (ไม่ Spoil)\n.\nหลังจากที่ บอนด์ ได้รับข้อความปริศนาจากอดีต เขาจึงจำเป็นที่จะต้องตามล่าหาความจริง จนได้ค้นพบกับองค์กรลับสุดร้าย พร้อมกับที่ เอ็ม ต้องปกป้ององค์กรสายลับของ บอนด์ จากปัญหาทางการเมืองให้ยังคงอยู่ได้ด้วย บอนด์ จึงต้องเข้าไปค้นหาความจริงและทำให้เขาได้พบกับเบาะแสของความชั่วร้ายภายใต้องค์กรที่กลับมาผงาดจากอดีตนามว่า SPECTRE (Cr.majorcineplex.com)\n.\nภาคล่าสุดของหนังสายลับระดับตำนานที่มีความเป็นมามากกว่า 62 ปี โดยในภาคนี้ดำเนินเรื่องมาเป็นภาคที่ 24 กันแล้วและยังใช้ชื่อภาคว่า SPECTRE ซึ่งเป็นชื่อเดียวกับองค์กรลับที่มีบทบาทกับภาพยนตร์ชุดนี้ตั้งแต่ยุคแรกกันอีกด้วย ภาพยนตร์กำกับโดย Sam Mendes ผู้กำกับเจ้าเก่าที่เคยฝากผลงานไว้ใน Skyfall (2012) และนำแสดงโดย Daniel Craig สายลับวัยเก๋าพราวเสน่ห์คนล่าสุดคนเดิม ตัวหนังยังคงกลิ่นอายความคลาสสิคไว้ได้อย่างหนักแน่นตั้งแต่ฉากเปิดเรื่อง เพลงประกอบสุดไพเราะในช่วงแคสรายชื่อช่วงต้น และความเก๋าของสายลับมาดขรึมผู้นี้ โดยในภาคนี้ตัวหนังมีความหนักแน่นในด้านเนื้อหาเป็นอย่างมากทั้งในส่วนขององค์กร SPECTRE ซึ่งเป็นองค์กรที่มีบทบาทสำคัญตั้งแต่ใน Dr. No (1962) และภาคอื่นๆของหนังสายลับเรื่องนี้ในยุคแรก และยังมีความเชื่อมโยงกับหนังภาคก่อนๆ ทั้ง Casino Royale (2006), Quantum of Solace (2008) และ Skyfall (2012) ซึ่งมีส่วนช่วยให้เข้าถึงเนื้อหาและเรื่องราวในภาคนี้ที่เข้มข้นขึ้น ด้านงานภาพและฉากแอคชั่นยังคงมาตรฐานไว้อย่างดี อาจมีแค่ฉากบู๊ที่ไม่ค่อยหวือหวาและความล้ำสมัยของเครื่องมือไฮเทคเท่านั้นที่ดรอปลงไปบ้าง แต่นั่นก็ถูกทดแทนด้วยความหนักหน่วงของเนื้อหาที่ไม่อาจทำให้ละสายตา และสามารถตรึงอารมณ์ผู้ชมไว้ได้ตลอดความยาว 148 นาทีกันเลยทีเดียว\n.\nMy Score : 8.0/10\n\n\nแก้ไขข้อความเมื่อ 8 พฤศจิกายน 2558 เวลา 02:10 น."}
