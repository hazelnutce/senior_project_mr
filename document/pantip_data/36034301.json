{"movie_name": "Arrival", "text": "Arrival (ไม่สปอยเนื้อหาสำคัญ)\n.\n“ภาพยนตร์ฮาร์ดไซไฟที่เลือกเล่าเรื่องได้อย่างชาญฉลาด การกล่าวถึงทรัพยากรที่มีค่าที่สุดของมนุษยชาติและสัญญะต่างๆภายในเรื่องช่างตื่นตาและทรงพลังจริงๆ”\n.\nภาพยนตร์ไซไฟดราม่าสร้างจากนวนิยายขายดีในชื่อว่า \"Story of Your Life\" ผลงานการเขียนของ Ted Chiang โดยเล่าถึงการมาเยือนของสิ่งมีชีวิตจากนอกโลก หลังจากการรวมตัวของทีมปฏิบัติการขั้นสูงซึ่งนำทีมโดย ลูอิส (Amy Adams) นักภาษาวิทยา และทีมปฏิบัติการจำต้องค้นหาคำตอบของการมาเยือนครั้งนี้ ก่อนที่อาจเกิดมหันตภัยร้ายและการคุกคามต่อมนุษยชาติ กำกับภาพยนตร์โดย Denis Villeneuve (Prisoners (2013) และ Sicario (2015))\n.\nหนึ่งในภาพยนตร์ไซไฟที่กล่าวถึงการมาเยือนของสิ่งมีชีวิตจากนอกโลกได้อย่างน่าสนใจและอาจใกล้เคียงกับความเป็นจริงมากที่สุด ตัวหนังปูพรมเรื่องราวของตัวละครและจุดชนวนความฉงนสงสัย ต่อการมาเยือนของยานประหลาดลึกลับได้อย่างหนักหน่วงตั้งแต่ช่างต้น การเลือกใช้ตัวละครหลักที่เป็นนักภาษาวิทยาในการนำทีมเพื่อค้นหาคำตอบพร้อมทั้งกล่าวถึงผลกระทบหลากรูปแบบที่เกิดขึ้นจากทุกมุมโลกนั้นช่างแปลกใหม่ ซึ่งการเลือกใช้องค์ประกอบต่างๆเหล่านี้สามารถสะท้อนถึงวิถีและความเป็นมนุษย์ได้อย่างลึกซึ้งและตรงไปตรงมา ผ่านสัญญะหลากรูปแบบภายในเรื่องไม่ว่าจะเป็น ความรัก ความเป็นชาติมหาอำนาจ การเสพสื่อ และทรัพยากรที่มีค่าที่สุดของเหล่ามวลมนุษย์ นอกจากนี้หนังมีรูปแบบการเล่าเรื่องที่มีความแตกต่างออกไปและไม่เป็นเส้นตรง ซึ่งสามารถสร้างความเคลือบแคลงแต่สามารถดึงสู่บทสรุปและให้คำตอบทั้งหมดในช่วงท้ายได้อย่างทรงพลังและงดงามมากๆ\n.\nคะแนนความชอบ : 10/10\n\n"}
