{"movie_name": "American Hustle : โกงกระฉ่อนโลก", "text": "       เออร์วิง นักต้มตุ๋นมืออาชีพฝีมือฉกาจที่ปฏิบัติงานพร้อมกับคู่หูสาวชาวอังกฤษอย่างเข้าขาและสมบูรณ์แบบมาโดยตลอด แต่สุดท้ายกลับพลาดท่าโดนเอฟบีไอจับตัวจนได้ พวกเขาถูกยื่นข้อเสนอแกมบังคับให้ทำงานร่วมมือกับเอฟบีไอ เพื่อแลกกับอิสรภาพ และไม่ต้องไปใช้ชีวิตที่เหลือในคุกจากความผิดในคดีต้มตุ๋นทั้งหมดที่พวกเขาทำกันมา\n\n       ด้วยเหตุนี้ทั้งคู่จึงจำต้องกระโจนเข้าสู่วงการผู้มีอิทธิพลแห่งเจอร์ซีย์และเหล่ามาเฟียตังเอ้ทั้งหลาย เข้าเผชิญกับเกมอันตราย โดยใช้นักการเมืองท้องถิ่นเป็นตัวกลาง เพื่อเชื่อมโยงทุกฝ่าย นอกจากนี้ก็ยังมีภรรยาผู้เอาแต่ใจของเขาที่มีอำนาจและบทบาทมากกว่าที่ใครๆจะคาดคิดเข้ามาอีกคน\n\n       เป็นหนังดราม่าสืบสวนกับบรรยากาศในยุคปี 70 ที่วางเรื่องมาได้ค่อนข้างดี โดยช่วงแรกจะเป็นการปูเรื่อง ความสัมพันธ์และลักษณะนิสัยของตัวละครทั้งหมด (โดยส่วนตัวคิดว่ามันนานไป จนแอบง่วงนิดๆ) ก่อนที่จะมุ่งเข้าสู่ประเด็นหลักของเรื่องและดำเนินเรื่องไปจนจบ\n\n       หนังเรื่องนี้ ถือว่าทำมาได้ดี ดูน่าสนใจ มีชั้นเชิงแบบซับซ้อนซ่อนเงื่อนนิดๆ ต้องตั้งใจดู ใช้สมาธิค่อนข้างสูง ไม่งั้นงงแน่ๆ แถมหนังยาวตั้งสองชั่วโมงแหนะ อาจจะไม่เหมาะกับพวกคอแอคชั่นเท่าไหร่ เพราะบทพูดเยอะมากถึงมากที่สุด คุยกันทั้งเรื่อง ไม่มีฉากแอคชั่นแต่อย่างใด เน้นให้คนดูดูหนังแล้วคิดตามไปเรื่อยๆ โดยเอาทั้งปัญหาในระหว่างการปฏิบัติภารกิจกับปัญหาเรื่องของหัวใจ อารมณ์และความรู้สึกมาเล่นตลอดทั้งเรื่อง มุขที่ใช้ส่วนใหญ่จะเป็นมุขฝรั่ง แต่ก็เข้าใจได้ไม่ยากและฮาใช้ได้เลยครับ\n\n       ส่วนนักแสดงแต่ละคนที่มาก็ขั้นเทพกันทั้งนั้น ถือเป็นหนังรวมดาราดังอีกเรื่องเลยหละ ทั้งพระเอก นางเอก พระรอง นางรอง ฯลฯ แทบจะตั้งแก๊งค์ยอดมนุษย์กันได้เลย ทำให้หนังเรื่องนี้ออกมาเทพมาก แต่ละคนจัดเต็มจนดูไม่ออกเลยว่าคนไหนตัวเอกคนไหนตัวรอง แข่งกันชิงไหวชิงพริบกันตลอด ดูแล้วอินสุดๆ ชอบๆ ซึ่งโดยรวมถือว่าสมศักดิ์ศรี เป็นหนังดีที่คอหนังดราม่าไม่ควรพลาดเลยหละครับ ^ ^\n8/10\n"}
