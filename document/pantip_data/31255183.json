{"movie_name": "The Rocket บั้งไฟ", "text": "ผมได้เป็นส่วนหนึ่งในงานเปิดเทศกาลภาพยนตร์ “World Film Festival of Bangkok” ซึ่งจัดขึ้นเป็นหนที่ 11 แล้ว การเดินทางสู่โรงภาพยนตร์ SF World Cinema ได้มีโอกาสชมภาพยนตร์เปิดเทศกาลอย่าง “บั้งไฟ The Rocket” หนังดราม่า 96 นาทีที่มีนักแสดงและทีมงานคนไทยเป็นส่วนใหญ่ แต่หนังพูดถึงเรื่องที่เกิดขึ้นในลาว พูดภาษาลาว และกำกับโดยคนออสเตรเลีย\n\n\n‘The Rocket’ เป็นภาพยนตร์ที่คว้ารางวัลจาก Berlin International Film Festival 2013 มาแล้ว แว่วว่าได้เข้าชิงออสการ์ในสาขาภาพยนตร์ต่างประเทศยอดเยี่ยมด้วยนะ ไม่เบาเลยทีเดียว ยิ่งเมื่อได้ดูหนังจบก็พบว่า หนังมันดีพอจริงๆ อะแหละ ด้วยเรื่องราวง่ายๆ ที่เราหลายคนอาจจะคุ้นชินแต่นี่มันถูกบอกเล่าผ่านสายตาของคนนอกอย่าง Kim Mordaunt เท่านั้นเอง\n\nเป็นเรื่องของความเชื่อของคนในท้องถิ่นเกี่ยวกับลูกแฝด เด็กชายที่รอดชีวิตและเติบโตมานั้น แท้จริงเขาคือเด็กแฝดที่น้องเสียชีวิตไป และเขากลายเป็น “ตัวซวย” ในสายตาของผู้เป็นย่า แต่ผู้เป็นพ่อเลือกที่จะรักและเก็บเขาไว้ โชคชะตาพาเขาโซซัดโซเซไปพร้อมกับครอบครัว ผลงานโครงการสร้างเขื่อนแห่งใหม่ส่งผลทำให้ต้องย้ายถิ่นฐานจนมาเจอกับอีก 2 คนที่ดูเหมือนพวกแปลกแยกในสังคม หนึ่งคือผู้ชายผู้คลั่งไคล้ใน James Brown อีกหนึ่งสาวน้อยผู้กลายเป็นเพื่อนเล่นที่สนิทที่สุดของเด็กชาย\n\nก่อนที่ทั้งหมดจะได้พบโอกาสใหม่ การชนะในงานประกวดบั้งไฟ…\n\nหนังเล่าเรื่องอย่างเรียบง่ายผ่านภาษาภาพที่ทำให้เข้าใจเรื่องได้แม้จะไม่มีซับไตเติลให้ ฟังภาษาลาวออกบ้างไม่ออกบ้าง งานถ่ายภาพค่อนข้างสวย กับดนตรีประกอบรวมๆ กันแล้วดูเป็นงานของฝรั่งแต่เล่าเรื่องและทัศนียภาพในประเทศลาว แปลกตา ง่ายๆ แต่เข้าถึงหัวใจคนได้ดี\n\nเพิ่มเติม : http://bit.ly/1aM4L1O\n"}
