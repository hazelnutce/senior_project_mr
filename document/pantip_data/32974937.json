{"movie_name": "Serena", "text": "ชื่อไทยของหนังเรื่องนี้ คือ ‘รักนั้นเป็นของเธอ’ เปิดฉากมาก็พบกับชื่อค่ายที่ไม่คุ้นเคย 2929 Productions นี่มันหนังจากค่ายอินดี้นี่นา เมื่อหันมามองดูชื่อผู้กำกับ Susanne Bier ผู้มีดีกรีจากหนัง In a Better World (2010) หนังของเธอไม่ได้เป็นหนังใหญ่ที่รู้จักกันในวงกว้างนัก แม้จะเคยเข้าชิงและได้รับรางวัลบนเวทีออสการ์มาแล้วก็ตาม\n\nเรื่องราวมันเกิดขึ้นในปี 1921 ยุคนั้นยังมีป่าไม้อุดมสมบูรณ์และมากพอที่จะให้โค่นตัดมาเพื่อสร้างแรงงานและเงินหมุนให้กับธุรกิจของ George Pemberton แต่เขาก็กำลังประสบกับปัญหาทางการเงิน และการแต่งงานอาจเป็นทางรอดทางหนึ่ง ความรักที่เขามีให้กับเธอและเธอมีให้กับเขาพันผูกไว้อย่างเหนียวแน่นกับความอยู่รอดทางธุรกิจ ภรรยาแสนสวยอย่าง Serena ผู้มีอดีตอันแสนเจ็บปวดจนเธอไม่อยากจะผูกพันกับใครอีกจนได้มาพบกับเขา\n\nแต่ดูเหมือนการมาของเธอจะทำอะไรๆ ในปางไม้เปลี่ยนแปลงไปมากมาย\n\n\nอาจดูเหมือนเป็นสไตล์ของหนัง ด้วยเพลงประกอบ ด้วยภาพที่ไม่ตัดกระชับแต่ปล่อยให้เราได้เห็นการกระทำทั้งหมดของตัวละคร แต่เมื่อรวมทุกฉากที่เดินต่อเนื่องกันไป ทำให้ภาพที่ควรจะมีพลัง หรือเรื่องราวที่ควรจบลงในเวลาเร็วกว่านั้น ถูกยืดยาวออกไป ตรงนี้แหละที่อาจทำให้หลายคนเกิดอาการหาวได้เป็นครั้งคราว\n\nขณะที่ในส่วนของการแสดง Jennifer Lawrence ก็ยังคงทำหน้าที่ได้ดี สวมบทบาทคุณนายเพ็มเบอร์ตันผู้รักแรงได้อย่างเข้าถึง หากแต่บทของเธอดูจะไกลกว่าตัวเธอที่เป็นไปหน่อย ภาพของนางเอกของเรื่องน่าจะเป็นสาววัยกลางคนที่ผ่านชีวิตมาประมาณหนึ่งแล้ว และเมื่อเปลี่ยนตัว ทำให้บทพระเอกตกมาเป็นของ Bradley Cooper ที่ก็ทำได้ค่อนข้างดีแม้ไม่มีอะไรโดดเด่นมากนัก อีกทั้งบทก็ยังดูใกล้เคียงละครหลังข่าวบ้านเราไปนิดด้วยแหละ\n\nถ้าเรื่องนี้ไม่เนิบช้า และได้นักแสดงที่ตรงกับบท หนังน่าจะดีกว่านี้มาก\n\nSerena รักนั้นเป็นของเธอ | http://bit.ly/1yYjhE0\n"}
