{"movie_name": "Nightcrawler (2014)", "text": "ดูเรื่องนี้แล้วน่าเสียดายแทน Jake Gyllenhaal จริงๆที่ไม่ได้เข้าชิงออสการ์สาขานำชาย เพราะพี่แกเล่นได้บ้า ดาร์คและสุดยอดมากๆ\n\nเนื้อเรื่องย่อๆก็คือ ลูอิส บลูม หนุ่มตกงานผู้ต้องการหางานทำ และเขาได้พบกับบรรดาเหยี่ยวข่าวที่คอยท่องไปทั่วเมืองเพื่อถ่ายภาพเหตุการณ์ต่างๆแล้วนำมาขายแก่สถานีโทรทัศน์ ด้วยความฉลาดของเขาทำให้เขาเริ่มทำงานนี้และพยายามไต่เต้าขึ้นไปยังจุดสูงสุดของอาชีพให้ได้ โดยไม่สนใจว่าจะทำอย่างไรเพื่อให้ได้มา! หนังเรื่องนี้จิกวงการสื่อโทรทัศน์อย่างแรงว่าบางครั้งการกระทำบางอย่างเพื่อให้ได้ข่าวมาก็เลวร้าย และจิกกัดคนดูว่าต้องการดูข่าวที่รุนแรง เลือดสาด ดุเดือด มากกว่าต้องมาดูข่าวธรรมดาๆในทุกๆเช้า โดยไม่รู้ถึงวิธีการได้ข่าวมา ตัวหนังเองก็ค่อยๆไต่ระดับความตื่นเต้นเช่นเดียวกับจิตใจของตัวเอกที่ค่อยๆดาร์คขึ้นเรื่อยๆ จนตอนสุดท้ายเราต้องอึ้งกับการกระทำของแก!\n\nด้านพระเอกลูอิส บลูมบอกเลยครับว่ามีคาแร็คเตอร์ที่น่าสนใจมาก เพราะว่าเขาฉลาดมากและไหวพริบดีมาก หาทางทำทุกอย่างเพื่อให้ได้มาซึ่งสิ่งที่ตนต้องการโดยไม่สนใจจรรยาบรรณหรือความถูกต้อง ตั้งแต่จัดฉากสถานที่เพื่อให้ดูน่ากลัว กำจัดคู่แข่งให้พ้นทาง ไปจนถึงขั้นก่ออาชญากรรม! ซึ่งทั้งหมดนี่พี่เอกทำโดยที่ไม่สะถกสะท้าน เจค เกลลิฮาลแสดงได้คาร์ด ดีและสมจริง จนน่าจะได้เข้าชิงออสการ์แทนแบรดลีย์ คูปเปอร์แท้ๆ(เสียดาย)\n\nสรุป หนังเรื่องนี้ยอดเยี่ยมสมคำร่ำลือครับ จิกกัดวงการข่าว คนดู และทำได้ดีแทบทั้งเรื่องโดยที่แทบหาที่ติไม่ได้เลย เสียดายที่ไม่มีฉายในไทยแล้วครับ รอแผ่นอย่างเดียว (หรือหาโหลด Bit เอา)\n\nปล. เสียดายพี่เจคแกจริงๆนะ ออสการ์ทำงี้ได้ไง\n"}
