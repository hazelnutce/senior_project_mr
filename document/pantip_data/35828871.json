{"movie_name": "Fantastic Beasts And Where To Find Them", "text": "ออกตัวก่อนเลย ผมไม่ได้เป็นแฟนคลับของ Harry Potter แต่อย่างใด ออกจะไม่ค่อยอินด้วยซ้ำ ได้ดูแค่ 2 ภาคเท่านั้น แต่ก็พอจะรู้เนื้อหาเรื่องราวของหนังพอสมควร กับ Fantastic Beasts ผมก็ไม่ได้ตื่นเต้นอะไรมากมาย เพียงแต่นี่คือหนังน่าดูที่สุดในสัปดาห์นี้แล้วจากสามเรื่องที่เข้าฉายพร้อมกัน\n\n\nFantastic Beasts and Where to Find Them ตามติดการเดินทางของ นิวต์ สคาแมนเดอร์ ศาสตราจารย์ด้านสัตว์วิเศษที่ออกเดินทางไปทั่วโลกเพื่อเขียนตำราที่นักเรียนชั้นปี 1 ของฮอกวอตส์ทุกคนต้องอ่าน โดยเมื่อเขาเดินทางมาถึงนิวยอร์กในปี 1926 กระเป๋าเดินทางของเขากลับถูกโนมาจ (มักเกิ้ล) นามว่า จาค็อบ หยิบสลับไป เป็นเหตุให้สัตว์วิเศษที่อยู่ในนั้นถูกปล่อยออกมา จนอาจสร้างความวุ่นวายให้กับโลกมนุษย์และโลกพ่อมด\n\n\nว่ากันด้วยเนื้อหาเรื่องราวของหนัง หนังเล่าเรื่องได้ดูน่าสนใจตั้งแต่ต้น ความตื่นเต้นของหนังอาจจะเป็นเพราะว่า หนังเริ่มเล่าเรื่องใหม่ทั้งหมดโดยมีกลิ่นอายของ Harry Potter อยู่เพียงเล็กน้อย ซึ่งคนไม่เคยดู HP ก็ดู FB เรื่องนี้ได้โดยไม่งง และหนังก็จะเล่าเรื่องออกมาเรื่อยๆ ด้วยบทหนังที่ค่อนข้างจะเป็นผู้ใหญ่มากกว่า HP ในหลายๆ เรื่อง\n\n\nแต่สิ่งที่น่าผิดหวังเล็กน้อยคือ หนังยังไม่ได้โชว์ความมหัศจรรย์ของสัตว์ต่างๆ ที่อยู่ในกระเป๋าสักเท่าไหร่ แค่ให้เราดูว่าตัวไหนหน้าตาเป็นยังไง แต่ก็ไม่ได้บอกว่ามหัศจรรย์ยังไง มีแค่ห้าตัวที่เด่นๆ ที่ได้ออกมาโชว์ตัวแบบเต็มๆ เท่านั้น ซึ่งค่อนข้างน่าเสียดาย เพราะตัวผมเองอยากเห็นการไล่จับสัตว์ต่างๆ มากกว่านี้\n\n\nเรื่องของตัวละครเองในภาคแรกนี้ที่เด่นๆ ก็มีกลุ่มของพระเอก 4 คน และกลุ่มตัวร้ายจริง 2 คน ซึ่งถือว่าบทแต่ละคนก็ค่อนข้างมีความสำคัญ แต่เสียดายบทตัวร้ายที่ค่อนข้างน้อยไปนิด ดูไม่เก่งเท่าไหร่ แต่อย่างว่า หนังก็ไม่ได้จะเน้นการสู้กันระหว่างพระเอกและผู้ร้าย หนังออกจะปูทางไปภาคต่อไปมากกว่าที่จะจบด้วยความมันส์สะใจในภาคนี้\n\n\nรวมๆ ผมว่า FB ค่อนข้างทำออกมาได้ดีในระดับนึง ด้วยความโตขึ้นของบท และความหลากหลายของเรื่องที่ไม่ได้เน้นแค่การใช้เวทย์มนต์ในการเล่าเรื่องเท่านั้น เลยทำให้หนังเข้าถึงคนได้ดี ผมว่าดีกว่า Harry Potter ด้วยซ้ำ\n\nพูดคุยเพิ่มเติมได้ที่เพจนะครับ >>> [Spoil] คลิกเพื่อดูข้อความที่ซ่อนไว้\n"}
