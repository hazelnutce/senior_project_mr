{"movie_name": "รีวิวหนังเรื่อง The Way He looks", "text": "ให้ 7.5/10 หนัง coming-of-age ประเทศบราซิล ถูกฉายครั้งแรกในเทศกาลหนัง Berlin International Film Festival ครั้งที่ 64 ซึ่งได้รับคำวิจารณ์ในแง่บวกจนคว้ารางวัลมา 2 สาขา และได้คว้ารางวัลอีกมากมายจากเทศกาลหนังต่างๆ โดยหนังเรื่องนี้สร้างมาจากหนังสั้นเรื่อง I don’t Want to Go Back Home Alone (2010) ตอนนี้มีฉายอยู่แค่ที่ลิโด้ House RCA และ SF World ค่ะ\n\nThe Way He looks เป็นเรื่องราวของลีโอเด็กหนุ่มตาบอดกับจีโอวาน่า เพื่อนสาวที่คอยดูแลเขาอย่างใกล้ชิดมาตั้งแต่เด็กๆและเหมือนจะมีใจให้ และแล้วโลกที่มืดสนิทของลีโอก็กลับสว่างสไวขึ้นมาและรู้จักตัวเองมากขึ้น เมื่อกาเบรียลเด็กหนุ่มแสนน่ารักที่สาวๆต่างหมายปองเพิ่งย้ายเข้ามาเรียนใหม่จนกลายเป็นเพื่อนสนิทกัน\n\nหนังเรื่องนี้เป็นหนังเกย์ที่นำเสนอไปในแนวทางที่น่ารักสดใส สามารถชมได้ทุกเพศทุกวัย เพราะเนื้อหาเบา บริสุทธิ์ ละมุนไปด้วยความรู้สึกการแอบชอบ และรักครั้งแรกของเด็กวัยรุ่นที่อยู่คาบกึ่งระหว่างความเป็นเด็กกับการเติบโตขึ้นเป็นผู้ใหญ่ ซึ่งยังเป็นความรักที่ใสสะอาดมากๆ\n\nเนื้อเรื่องเน้นไปที่ความสัมพันธ์ระหว่างตัวละครหลักกับเพื่อนสนิท และกับครอบครัว ดำเนินเรื่องแบบเรียบๆ ไม่หวือหวา ซึ่งส่วนตัวคิดว่าบางทีก็อาจเรียบเกินไปหน่อย เพราะหนังดำเนินเรื่องเป็นเส้นตรงและไม่มีจุดพีค แต่หนังก็มีเสน่ห์ให้ได้ติดตามเรื่อยๆตลอดทั้งเรื่อง ไปกับการแสดงที่เป็นธรรมชาติ และหน้าตาที่มองแล้วสบายใจของนักแสดงทุกคน เพลงประกอบที่เพราะ พร้อมทั้งมุมกล้องที่สดใส\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
