{"movie_name": "ฝากไว้..ในกายเธอ", "text": "[Review] ฝากไว้..ในกายเธอ (ไม่ Spoil)\n.\nเพิร์ท (จุฑาวุฒิ ภัทรกําพล) และแทน (ธนภพ ลีรัตนขจร) ต่างก็เป็นทั้งเพื่อนรักและศัตรูคนสำคัญกันมาโดยตลอด ทั้งคู่เป็นนักกีฬาว่ายน้ำของจังหวัดที่พยายามแข่งกันเพื่อแย่งชิงโควต้าเข้ามหาวิทยาลัย แต่แม้ว่าเพิร์ทจะพยายามฝึกฝนตัวเองมากแค่ไหน เขาก็ไม่สามารถเอาชนะพรสวรรค์ของแทนได้ หนำซ้ำเพิร์ทยังแอบไปตกหลุมรักไอซ์ (สุภัสสรา ธนชาต) แฟนสาวของแทนซึ่งเธอก็มีใจให้เขาเช่นกัน (Cr. nangdee.com)\n.\n.\n.\nภาพยนตร์สยองขวัญเรื่องล่าสุดจากค่ายหนังคุณภาพ GTH ผลงานจากผู้กำกับ”ลัดดาแลนด์” อีกทั้งยังยกทีมงานนักแสดงจากซีรี่ย์สุดฮอต Hormone มาอีกด้วย ซึ่งการแสดงของบรรดานักแสดงภายในเรื่องก็ถือเป็นจุดเด่นไม่แพ้รูปร่าง หน้าตา ที่หนังตั้งใจสร้างเป็นจุดโปรโมทของเรื่องเอาไว้ แม้จำนวนนักแสดงภายในเรื่องจะมีน้อยนิดแต่ความสามารถของเหล่านักแสดงที่กล่าวไว้ข้างต้นสามารถถ่ายทอด และเล่าถึงปมปัญหาชีวิตของตัวละครได้เป็นอย่างดี รูปแบบการดำเนินเรื่องที่ใช้การสลับฉากเหตุการณ์ระหว่างอดีตและปัจจุบัน สามารถดึงดูดผู้ชมให้ชวนค้นหาและติดตามเรื่องราวได้ตลอดทั้งเรื่อง ซาวด์ประกอบและฉากผีตุ้งแช่ก็ปรากฎมาให้เชยชมเป็นระยะๆ แม้จะเป็นมุกเก่าและมีไม่มากนักแต่ก็สร้างสีสรรให้กับหนังได้ไม่น้อย\n.\n.\n.\nด้านบทและประเด็นของหนังที่เป็นแก่นของเรื่อง เรียกได้ว่าเข้มข้นและสะท้อนสังคมไทยได้เป็นอย่างดี โดยเฉพาะการตีแผ่สังคมวัยรุ่นไทยในยุคปัจจุบันได้อย่างดุเดือด องค์ประกอบทั้งหมดเมื่อรวมกับการนำเสนอที่ชวนติดตามมาตลอดทั้งเรื่องแล้วเป็นอะไรที่ค่อนข้างลงตัว หากเพียงแต่บทสรุปของเรื่องค่อนข้างออกห่างจากประเด็นหรือปมที่หนังใส่ไว้อยู่พอสมควร แต่กระนั้นแล้วรายละเอียดการแสดงออกทางสีหน้าของตัวละคร ก็ยังสามารถสื่อหรือเล่าเรื่องราวแม้หนังจะจบลงแล้วได้ดีอยู่ครับ\n.\nMy Score : 7.0/10\n\n\n\nเพื่อนๆสามารถพูดคุยแลกเปลี่ยน หรือติดตามรีวิวภาพยนตร์เรื่องอื่นๆจาก Facebook ผมได้ครับ https://www.facebook.com/mc.gugog\nขอให้สนุกกับการดูหนังจ้า\n"}
