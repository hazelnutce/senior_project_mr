{"movie_name": "Manchester by the Sea", "text": "\"ถ้าคุณรู้สึกว่ารับเรื่องนี้ไม่ไหว มันก็เป็นสิทธิ์ของคุณ\"\n------------------------------------------------------------------------\n\"Manchester by the Sea - แค่ใครสักคน\" (9/10)\n\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"Manchester by the Sea - แค่ใครสักคน\" ทางไปเพจผมครับ -->  https://www.facebook.com/FeedbackMovies\n\n----------------------------------------------------------------------------------------------------------\n\"หนึ่งในหนังเต็งออสการ์ หนึ่งในงานมาสเตอร์พีชของนักแสดงที่ชื่อ 'เคซีย์ แอฟเฟ็ค'\"\n----------------------------------------------------------------------------------------------------------\nก่อนหน้านี้ \"Manchester by the Sea\" ได้เข้าฉายในเทศกาลหนังซันแดนซ์และถูกคาดหมายว่า \"เคซีย์ แอฟเฟ็ค\" มีโอกาสที่จะคว้ารางวัลออสการ์มาครองได้ ยิ่งไปกว่านั้นการคว้ารางวัลนักแสดงนำชายยอดเยี่ยมจากเกือบทุกสำนัก ยิ่งตอกย้ำให้ตัวเค้าเจิดจรัสมากขึ้นพอๆกับตัวหนังเลย (เคซีย์ แอฟเฟ็ค ยังคว้ารางวัลนักแสดงนำชายยอดเยี่ยมจากเวทีลูกโลกทองคำและเวทีบาฟต้าอวอร์ดจากฝั่งอังกฤษด้วย) ตัดภาพมาที่เวทีออสการ์ที่จะประกาศผลกันในสิ้นเดือนนี้ \"Manchester by the Sea\" ก็ถือเป็นภาพยนตร์ดราม่าที่น่าจับตามองเรื่องหนึ่ง โดยหนังมีชื่อเข้าชิงถึง 6 สาขาอันประกอบด้วย\n- รางวัลภาพยนตร์ยอดเยี่ยม\n- ผู้กำกับยอดเยี่ยม\n- นักแสดงนำชายยอดเยี่ยม (เคซีย์ แอฟเฟ็ค)\n- นักแสดงสมทบชายยอดเยี่ยม (ลูคัส เฮ็ดจ์)\n- นักแสดงสมทบหญิงยอดเยี่ยม (มิเชล วิลเลี่ยม)\n- บทภาพยนตร์ดั้งเดิมยอดเยี่ยม\nโดยส่วนตัวผมมองว่า ตัวเคซีย์ แอฟเฟ็คเองก็ไม่น่าที่จะพลาดเก็บรางวัลนักแสดงนำชายไปครองได้อีกหนึ่งเวที ส่วนรางวัลบทภาพยนตร์ดั่งเดิมยอดเยี่ยม ตัวหนังเองก็มีลุ้นอยู่ไม่น้อย เพราะหนังมีส่วมผสมของบทที่ลงตัว สะท้อนชีวิตอเมริกันชนได้อย่างนุ่มลึกและมีประเด็นการเล่าเรื่องที่ดูน่าติดตาม (70% ผมเชื่อว่าหนังจะชนะรางวัลนี้ แต่ออสการ์มันเอาแน่เอานอนไม่ได้จริงๆ)\n\n----------------------------------------------------------------------------------------------------------\n\"บทภาพยนตร์สะท้อนถึงวิถีชีวิตปุถุชนทั่วไปได้ชัดเจน มีประเด็นเรื่องครอบครัวที่ใกล้ตัวและน่าสนใจ\"\n----------------------------------------------------------------------------------------------------------\nตัวหนังเล่าเรื่องราวชีวิตของ \"ลี\" (เคซีย์ แอฟเฟ๊ค) ชายหนุ่มที่ต้องระเห็ดระเหเร่ร่อนออกจากเมืองแมนเชสเตอร์ (เมืองแมนเชสเตอร์ในอเมริกานะครับ ไม่ใช่ในอังกฤษ) เพื่อไปทำงานเป็นช่างซ่อมจิปาถะประจำแฟลตแห่งหนึ่งในบอสตัน แต่แล้ววันหนึ่ง พี่ชายของเขาเกิดเสียชีวิตลงด้วยอาการหัวใจวายทำให้ลีต้องเดินทางกลับมาที่บ้านเกิดเพื่อจัดการเรื่องงานศพ อย่างไรก็ตาม ลีดันมาพบว่าในพินัยกรรมของพี่ตนเอง ระบุขอให้เขาช่วยดูแลหลานวัย 16 ปีของไว้ด้วย แต่อดีตอันแสนเจ็บปวดในเมืองบ้านเกิดทำให้ลีไม่สามารถใช้ชีวิตอยู่อย่างสบายใจได้ ทั้งจะให้หลานย้ายตามไปอยู่บอสตันก็ไม่ใช่เรื่องง่ายเลย เขาจึงต้องทำทุกวิถีทางเพื่อช่วยหลานของเขาให้ดีที่สุดก่อนที่เขาจะกลับไปทำงานต่อบอสตัน แม้ในแต่ละวันในแมนเชสเตอร์นั้นจะนำพาความทรงจำและบุคคลในอดีตให้หวนกลับเข้ามาในชีวิตของลีอีกครั้งก็ตาม\n\nจริงๆแล้ว หากเราจะบอกว่า \"Manchester by the Sea\" เป็นภาพยนตร์แนวครอบครัวด้วยก็ผิดนัก แม้โทนของหนังจะมีความเป็นดราม่าที่หนักหน่วง แต่ด้วยแบล็คกราวของหนังที่เน้นไปที่ประเด็นครอบครัว พอๆกับประเด็นที่หนังจะพาผู้ชมไปสำรวจความรู้สึกของตัวละครแล้ว ยิ่งเป็นปัจจัยสำคัญที่ทำให้หนังมีความสมจริงและใกล้ตัวเรามากขึ้น หนังสะท้อนการใช้ชีวิตของชาวอเมริกันในชานเมืองได้อย่างเหมาะเจาะ กล่าวคือ เรื่องราวในหนัง ถือเป็นเรื่องราวที่ไม่ได้เหนือความคาดหมายอะไรเลย เหตุการณ์แต่ละเหตุการณ์ผมเชื่อว่ามันสามารถพบเจอได้ทั่วๆไปในชีวิตจริงของปุถุชนคนธรรมดาในสังคม นั่นยิ่งทำให้หนังสามารถเข้าถึงผู้ชมได้อย่างง่ายดาย\n\n----------------------------------------------------------------------------------------------------------\n\"'Manchester by the Sea' เล่าเรื่องเนิบนาบ แต่ทว่าทรงพลังและสมจริง\"\n----------------------------------------------------------------------------------------------------------\nหลายคนอาจเบื่อกับการชมหนังเรื่องนี้เพราะหนังเล่าเรื่องราวไปเรื่อยๆ มีตัดสลับกับเหตุการณ์มนอดีตบ้างเพื่อให้ผู้ชมเข้าใจเหตุผลและความรู้สึกของตัวละคร แต่การเล่าเรื่องที่ดูนิ่งๆนี้กลับแฝงไปด้วยพลังที่สะท้อนให้เห็นถึงอารมณ์และความรู้สึกของตัวละครได้อย่างน่าอัศจรรย์ ส่วนหนึ่งที่ต้องชมก็คือทีมนักแสดงของหนังที่มีส่วนช่วยให้หนังพาผู้ชมจมดิ่งไปสู่เบื้องลึกสุดใจของตัวละคร เราสามารถเข้าใจอารมณ์ตัวละครได้จากสีหน้า แววตา และท่าทางที่แสดงออกถึงความเจ็บปวดและความสุขอย่างชัดเจน สมจริงจนเราเชื่อในบทบาทของตัวละครนั้น อย่างไรก็ตาม \"Manchester by the Sea\" อาจไม่ตอบโจทย์ด้านความบันเทิงเท่าไหร่นัก ด้วยเพราะเรื่องรางที่มีความดราม่า การเล่าเรื่องที่เน้นความเป็นธรรมชาติมากกว่าจะปรุงแต่งให้ฉูดฉาด ด้วยเหตุนี้จึงอยากให้ผู้ชมเข้าใจในตัวหนังก่อนตีตั๋วเข้าไปดูนะครับ..\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\nMoviesFeedback No.22/2017 (257)\n"}
