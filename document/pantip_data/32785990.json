{"movie_name": "John Wick", "text": "'John Wick แรงกว่านรก' หนังแนวแอ็กชั่นทริลเลอร์ล้างแค้นสุดบ้าระห่ำ ผลงานล่าสุดของคีนู รีฟ พระเอกหนุ่มเคยฮอตจากหนังดังอย่าง Speed และ The Matrix ที่งานนี้ขอกลับมาในมาดนักฆ่าควงปืนยิงไม่ยั้ง จัดว่าโหดกำลังดี โดยหนังจะเล่าถึงชายหนุ่มเครางามนามจอห์น วิก หลังจากภรรยาที่รักยิ่งลาโลกไป เขาก็มีน้องหมาตัวน้อยที่ภรรยามอบให้ไว้เป็นเพื่อน แต่แล้วค่ำคืนหนึ่งลูกชายมาเฟียรัสเซียที่เคยมีเรื่องกับเขาก็พาพวกบุกมาทำร้ายเขาที่บ้านและสังหารน้องหมาที่เขารักอย่างเลือดเย็น ซึ่งพวกมันหารู้ไม่ว่ากำลังเล่นกับตัวอันตรายขนานแท้ เพราะจอห์น วิกนี่แหละคืออดีตนักฆ่าที่เคยล้างบางมาแล้วหลายศพก่อนจะวางมือไป เกมการแก้แค้นครั้งใหม่ของจอห์น วิกจึงเริ่มต้นขึ้นอีกครั้ง\n\nถ้าใครชอบแนวแอ็กชั่นแบบลองเทกและเน้นใช้ปืนยิงกันกระหน่ำ เรื่องนี้ตอบโจทย์ได้ถึงใจจริงๆ แม้พล็อตจะสุดแสนธรรมดามากๆ แต่ด้วยสไตล์การเล่าเรื่องที่เฟี้ยวฟ้าว กระชับฉับไว อาจจะมีเบื่อบ้างตอนที่ยังไม่ลุย ทว่าพอถึงซีนปะ ฉะ ดะ ก็เล่นเอาคนดูนั่งไม่ติดเก้าอี้เลยทีเดียว จัดเป็นหนัง 18+ ที่ไม่มีเลิฟซีน เพราะไปเน้นที่ความรุนแรงอย่างเช่นซีนที่ตัวเอกเอาปืนจ่อยิงหัวพวกผู้ร้ายจนเลือดกระจายเป็นว่าเล่นซะมากกว่า ในส่วนการแสดงของพระเอกไม่ได้มีอะไรให้เซอร์ไพรส์ ยังคงนิ่ง ไร้อารมณ์เสมือนเดิม (ซึ่งก็คงเป็นบุคลิกของตัวละครกระมัง) และบางซีนต่อสู้แอบดูเก้ๆ กังๆ ไปหน่อย แต่ภาพรวมคือสามารถทำให้ชื่อของตัวละคร John Wick กลายเป็นที่จดจำในมาดของนักฆ่าผู้รักหมาและเท่ไม่หยอกอยู่นะ ถ้ามีภาคต่อคือเยี่ยมเลย เชื่อว่าตัวละครนี้ยังมีประเด็นให้เล่นอีกเยอะ ป.ล. น้องหมาในเรื่องคือน่าเอ็นดูมากกก (7.5/10)\n\n\n\nติดตามเพจรีวิวหนังและนำเสนอข่าวบันเทิงต่างประเทศได้ที่นี่เล้ยยย ขอบคุณมากจ้า >>> https://www.facebook.com/kimkanamagazine\n"}
