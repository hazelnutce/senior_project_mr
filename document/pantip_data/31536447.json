{"movie_name": "Jack Ryan: Shadow Recruit : แจ็ค ไรอัน: สายลับไร้เงา", "text": "       แจ็ค ไรอัน อดีตนาวิกโยธินที่ผันตัวมาทำงานเป็นนักวิเคราะห์ให้กับซีไอเอ โดยรับภารกิจสายลับในรัสเซีย จนกระทั่งเขาสืบพบว่ามหาเศรษฐีคนหนึ่งในรัสเซีย วางแผนที่จะล่มเศรษฐกิจของสหรัฐอเมริกา ทำให้เขาต้องบุกไปถึงมอสโก เพื่อหยุดยั้งแผนการณ์นี้ให้ได้ก่อนที่ระบบเศรษฐกิจทุกอย่างในอเมริกาจะกลายเป็นอัมพาต\n\n       เป็นหนังแอคชั่นสืบสวน ที่เล่นกับระบบเศรษฐกิจของอเมริกา แต่กลับเต็มไปด้วยฉากแอคชั่นเสี่ยงภัยและอันตรายตลอดทั้งเรื่อง ซึ่งโดยส่วนตัวแล้วผมค่อนขัางชอบพล็อตเรื่องนะ เพราะสามารถเปลี่ยนจากสงครามเศรษฐกิจมาเป็นหนังแอคชั่นได้ แถมยังทำได้สนุกมากครับ ถึงแม้ว่าเนื้อเรื่องช่วงหลังๆจะดูธรรมดาไปหน่อยก็เถอะ\n\n       แต่จุดที่สนุกของเรื่องนี้คือหนังบิ้วเราเร็วมากครับ คือเริ่มเกริ่นเรื่องอย่างรวดเร็วและกระชับ ก่อนที่จะดึงอารมณ์คนดูให้ลุ้นไปกับเนื้อเรื่องตั้งแต่ช่วงต้นๆลากยาวยันกระทั่งจบเรื่อง อารมณ์จะให้มันพีคตลอดเรื่องเลยว่างั้น ทั้งสนุก ตื่นเต้น ระทึกไปกับภารกิจและชั้นเชิงของตัวเอก ไม่มีช่วงไหนที่น่าเบื่อเลยครับ\n\n       ถึงแม้ว่าหนังจะดำเนินเรื่องไปอย่างรวดเร็วก็ตาม แต่หนังกลับสามารถอธิบายถึงสาเหตุและผลลัพธ์ให้คนดูทั่วไปเข้าใจได้ง่าย (ต้องใช้สมาธิตั้งใจดูซักหน่อย) แถมยังเล่นกับอารมณ์และความรู้สึกของตัวละครได้ดี รู้จังหวะในการถ่ายทอดให้เราอินอีกด้วย\n\n       เป็นหนังที่สนุกและน่าดู เหมาะสำหรับคอหนังสายลับผสมกับแอคชั่นอีกเรื่องเลยหละครับ อารมณ์ประมาณเจมส์ บอห์นหรือเจสัน บอร์นอ่ะ แต่เรื่องนี้เน้นแอคชั่นล้วนๆ ดราม่าหรือเนื้อเรื่องโดยละเอียดไม่เยอะมาก ดูเอามันส์ เน้นสะใจล้วนๆ แต่แฟนหนังเรื่องนี้อาจจะไม่ชอบกันก็ได้นะ เพราะมันเปลี่ยนแนวจากนักวิเคราะห์เป็นเจ้าหน้าที่ภาคสนามไปซะงั้น - -a\n9/10\n"}
