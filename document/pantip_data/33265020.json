{"movie_name": "August: Osage County", "text": "August: Osage County\nกลับบ้านเราเถอะลูก\n\nคิดถึงละครหลังข่าวทันที หลังจากดูหนังเรื่องนี้จบ มันเหมือนจะใช่เลย ไม่ว่าจะเป็น การพูดเสียดสี ใช้กำลังตบตี ดราม่าแบบเล่นใหญ่ และการเฉลยปมความสัมพันธ์ในตอนสุดท้าย อย่างไรก็ดี  หนังเรื่องนี้ก็ยังไม่เหมือนละครหลังข่าวบ้านเราอยู่มากเพราะมีวิธีการเล่าเรื่องที่ดูมีชั้นเชิงมากกว่าและไม่ต้องยืดเยื้อเล่าเรื่องเสียละเอียดตั้งแต่วัยรุ่นจนกระทั่งแก่ตาย\n\nเมื่อผู้เป็นพ่อจากไปอย่างไม่มีวันกลับ ลูกๆและคนในครอบครัวจึงต้องเดินทางกลับมายังบ้านที่คุ้นเคยเพื่อร่วมงานศพ แม้ว่าต่างฝ่ายต่างก็มีเรื่องขุ่นข้องหมองใจที่ยังไม่เคยสะสางก่อนที่จะออกไปอยู่นอกบ้าน จนกระทั่งเมื่อต้องกลับมาที่บ้านนี้อีกครั้ง หลายสิ่งอย่างกำลังถูกรื้อฟื้น และบางอย่างที่เคยถูกปิดบังกำลังถูกเปิดเผย โดยมีคุณแม่ที่ดูไม่ปกติรอต้อนรับการกลับมาครั้งนี้\n\nนี่มันสนามประลองยุทธทางการแสดงหรืออย่างไรกัน ตอบ\n\nเพราะนอกจากตัวแม่อย่าง Meryl Streep และ Julia Roberts สองนักแสดงนำที่รับบทคู่แม่ลูกซึ่งต้องฟาดฟันกันอย่างดุเด็ดเผ็ดมัน และสาดพลังใส่กันอย่างไม่มียั้งแล้ว นักแสดงสมทบคนอื่นๆก็ใช่ว่าจะไก่กาและไม่สำคัญแต่อย่างใด เพราะทุกตัวละครล้วนมีส่วนกับเรื่องราวในหนังไม่มากก็น้อย และมีความเชื่อมโยงกัน ยิ่งได้นักแสดงการันตีฝีมืออย่าง Benedict Cumberbatch, Christ Cooper, Ewan McGregor และ Margo Martindale ด้วยแล้ว ยิ่งทำให้หนังดราม่าครอบครัวเรื่องนี้ยิ่งแน่นมากขึ้นไปอีก  รับรองว่าถูกใจคอดราม่าเข้มข้นอย่างแน่นอน\n\nเรื่องราวชวนติดตามตั้งแต่ต้นจนจบ วางเส้นเรื่องดีมาก การเชื่อมโยงความสัมพันธ์ของตัวละครไม่ซับซ้อนเกินไป ดูง่าย ตอนจบเข้มข้นมาก ถึงจะเป็นหนังดราม่าครอบครัวแต่ก็มีปมเงื่อนงำที่วางไว้แล้วมาเฉลยในตอนท้ายคล้ายกับหนังสืบสวนสอบสวนเลย\n\nไม่ควรพลาดจริงๆ\n\nขบเคี้ยวหนัง\n\n#AugustOsageCounty\n"}
