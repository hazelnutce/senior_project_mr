{"movie_name": "Steve Jobs (2015)", "text": "[Mini-Review] Steve Jobs สตีฟ จ็อบส์ (ไม่สปอยเนื้อหาสำคัญ)\n.\nภาพยนตร์อัตชีวประวัติของบุคคลสำคัญผู้เปลี่ยนโลก Steve Jobs โดยในเวอร์ชั่นนี้กำกับภาพยนตร์โดย Danny Boyle ผู้เคยกำกับภาพยนตร์คุณภาพไว้อย่าง 127 Hours (2010) และ Slumdog Millionaire (2008) อีกทั้งยังได้มือเขียนบทสุดแพรวพราว Aaron Sorkin ผู้เคยเขียนบท The Social Network (2010) มาร่วมสร้างสรรค์ผลงาน ด้วยเอกลักษณ์เฉพาะของผู้กำกับและมือเขียนบทนั่นทำให้ตัวภาพยนตร์ในเวอร์ชั่นนี้ถูกเล่าเรื่องผ่านบทพูดที่หนักหน่วง ทรงพลัง และต่อเนื่องแบบกระชากอารมณ์ทั้งตัวละครและผู้ชมไปพร้อมๆกัน โดยเรื่องราวของ Steve Jobs ในเวอร์ชั่นนี้จะเลือกเล่าเรื่องผ่านเหตุการณ์สำคัญ 3 เหตุการณ์เป็นหลัก คือ ช่วงที่ Jobs เปิดตัวเครื่อง Macintosh ช่วงเปิดตัวเครื่อง NeXT Computer และช่วงเปิดตัวเครื่อง iMac ซึ่งเป็นช่วงที่รุ่งโรจน์และตกต่ำสุดของ Jobs และเมื่อบทหนังที่หนักหน่วงถูกขับกล่อมผ่านการแสดงที่ยอดเยี่ยมของ Michael Fassbender, Kate Winslet และนักแสดงสมทบที่เหลือ นั่นทำให้ตัวภาพยนตร์ในเวอร์ชั่นนี้สามารถถ่ายทอดการปะทะคารมณ์ของปัญญาชนและเข้าถึงตัวตนของ Jobs ได้อย่างยอดเยี่ยมเลยทีเดียว\n.\nMy Score : 8.0/10\n\n\nแก้ไขข้อความเมื่อ 24 มกราคม 2559 เวลา 23:40 น."}
