{"movie_name": "Rudolf: The Black Cat", "text": "Rudolf: The Black Cat (ไม่สปอยเนื้อหาสำคัญ)\n.\nเรื่องราวของ รูดอล์ฟ แมวดำตัวน้อยที่พลัดหลงกับเจ้าของ โชคชะตาได้พาแมวเด็กมาพบกับ พี่เบิ้ม ลายเสือ แมวจรจัดหน้าโหดแต่ใจดี ผู้ที่มีความสามารถพิเศษคือ \"อ่านหนังสือออก\" การเรียนรู้เพื่อใช้ชีวิตของรูดอล์ฟจึงเริ่มต้นขึ้นโดยมีพี่เบิ้มค่อยแนะนำ พร้อมกับเป้าหมายที่จะกลับบ้าน กำกับภาพยนตร์โดย Mikinori Sakakibara และ Kunihiko Yuyama (Pokémon the Movie: Volcanion and the Mechanical Marvel (2016))\n.\nภาพยนตร์แอนิเมชั่นจากแดนอาทิตย์อุทัย ผลงานการกำกับของ Mikinori Sakakibara และ Kunihiko Yuyama 2 ผู้กำกับผู้กำกับภาพยนตร์ซีรี่ส์ Pokémon และเคยทำให้ภาพยนตร์แอนิเมชั่น Pac-World โด่งดังและกลายเป็นที่นิยมในอเมริกามาแล้ว ตัวหนังบอกเล่าเรื่องราวการผจญภัยของเจ้าเหมียวน้อยหลังการพลัดพรากจากเจ้าของ ซึ่งเหมือนตามรอยภาพยนตร์แอนิเมชั่นสูตรสำเร็จทั่วไป ทว่าหากขึ้นชื่อว่ามีต้นกำเนิดจากประเทศญี่ปุ่นแล้ว ความหนักแน่นด้านเนื้อหา ข้อคิด และเรื่องราวสะเทือนอารมณ์ช่างเป็นที่เลื่องลือเอามาก ซึ่ง Rudolf: The Black Cat ก็ทำหน้าที่นี้ได้อย่างเต็มที่ ตัวหนังมีงานภาพที่สดใสและสวยงามมาก การนำเสนอเนื้อหาแสดงถึงวิถีชีวิตพร้อมสอดแทรกวัฒนธรรมความเป็นญี่ปุ่น พร้อมบอกเล่าเนื้อเรื่องควบคู่กับความหมายของคำว่ามิตรภาพและการเรียนรู้ไว้ตลอดทั้งเรื่อง นอกจากนี้หนังยังให้แง่คิดด้านความสำคัญของการศึกษาและการต่อสู้ต่ออุปสรรคปัญหาที่เกิดขึ้นกับ Rudolf และผองเพื่อนไว้ได้อย่างแยบคาย ก่อนจะนำผู้ชมเข้าสู่บทสรุปในช่วงท้ายที่สามารถสร้างรอยยิ้มและทำเอาน้ำตาอาบแก้มไปพร้อมๆกันเลยทีเดียวครับ\n.\nMy Score : 8.0/10\n\n"}
