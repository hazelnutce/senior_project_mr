{"movie_name": "สารวัตรหมาบ้า", "text": "ปกติ ผมไม่ได้ตั้งกระทู้ในพันทิปเท่าไหร่ ออกแนวมาส่องมากกว่า พอดี ผมแอบเห็นกระทู้ ของผกก.หนังเรื่องนี้ (คุณชายอดัม) แจกตั๋วหนังฟรี ซึ่งเห็นช้าไปหน่อย แต่จริงๆ มีโอกาสได้ไปรับชมหนังเรื่องนี้มาเมื่อวันเสาร์ ที่ซีคอนบางแค ก็เลยจะขอเล่าความรู้สึกหรือความเห็นต่างๆบ้าง แบบคนดูทั่วๆไป ไม่ได้มีความรู้อะไรเกี่ยวกับการชมหนังมากนักครับ\n\nบอกตรงๆ ว่าตอนดูตัวอย่างหนังเรื่องนี้ ในโรงภาพยนตร์ มันไม่น่าชวนดูเอาซะเลย ตอนแรกไม่ได้สนใจหนังเรื่องนี้เลย แต่ที่เก็บไว้เป็นตัวเลือก ก็เพราะชื่อของผู้กำกับนี่แหละครับ เพราะผมเคยได้ติดตามฟุ้คดุ๊คทีวี มาบ้าง\n\nเมื่อได้ชม พบว่าหนังเรื่องนี้สนุกกว่าที่คาดไว้ คือเวลาเกือบสองชั่วโมง รู้สึกว่าผ่านไปเร็ว โทนหนังดูอึดอัดบ้าง แต่เพราะหนังมันดราม่า ก็เลยคิดว่าก็คงเป็นอารมณ์นี้ แต่หนังไม่น่าเบื่อนะครับ ผมว่าสนุกเลยหละโดยไม่ต้องพึ่งความตลกแต่อย่างใด ไม่ถึงขนาดเครียดกลับไปที่บ้านต่อ  ผมชอบหนังเรื่องนี้ตรงบท เพราะหลายๆตอน เดาไม่ถูกเลย ตามไม่ค่อยทัน จะว่าหนังเฉลยปมหมดก็ใช่ แต่สำหรับผม ก็ยังมีหลายอันที่ดูเสร็จต้องกลับมาคิดต่อ [Spoil] คลิกเพื่อดูข้อความที่ซ่อนไว้ แต่ก็ไม่ได้อยู่บนความโอเวอร์ เพราะทุกอย่างดูจริง ทั้งสถานที่ พฤติกรรมตัวละคร และปูมหลังของมัน (ถึงแม้จะแอบสงสัยในที่มาที่ไปของตัวพ่อผู้กองนลินอยู่บ้าง)\n\nนักแสดงผมว่า แคสต์ดีครับ ถึงแม้บางช่วง คริสตัล วี จะดูเหมือนท่องบทไปบ้าง แต่พี่เต๋า พี่หนึ่ง พี่โน้ต พี่ป๊อก รวมถึงพวกผู้ร้ายตัวเด่นๆ อันนี้จัดเต็มกันทุกคนเลยครับ โดยเฉพาะพี่เต๋า โผล่ทั้งเรื่องเลย ฉากอารมณ์หนักๆทั้งนั้น ยิ่งช่วงท้าย ยิ่งใช่เลย [Spoil] คลิกเพื่อดูข้อความที่ซ่อนไว้\n\nถึงหนังอาจจะไม่ได้ร้อยเปอร์เซ็นต์ แต่ก็ดีใจที่ยังมีคนทำหนังไทย ที่กล้าเสนอหนังแนวใหม่ๆ ที่ไม่ใช่ผีกับตลก ถึงแม้จะรู้ว่าโอกาสสร้างรายได้หรือได้ยืนโรงฉายนานๆ น้อยเต็มทีก็ตาม สู้ต่อไปนะครับ\n\nถ้าใครมีโอกาส ก็ไปชมกันก่อนวันพุธนะครับ วันที่ผมเข้าไปดู นั่งทั้งโรง 7 คนเอง (วันเสาร์ รอบบ่ายสอง) พฤหัสนี้ เจอ Pacific Rim ด้วย สงสัยจะปิ๋วแน่ๆเลย สำหรับผม ผมไม่เสียดายค่าตั๋วครับกับหนังเรื่องนี้\n"}
