{"movie_name": "O.T. : โอ.ที. ผี โอเวอร์ไทม์", "text": "       หลังจากอุบัติเหตุที่เกิดจากความคึกคะนองของสองหุ้นส่วนจนทำให้ลูกน้องสองคนเสียชีวิต ทำให้ทั้งการันและที ต่างตกอยู่ในอาการท้อแท้จนไม่สามารถดูแลบริษัทต่อไปได้ เป็นเหตุให้ดิน หุ้นส่วนคนที่สามที่ลาพักร้อนไปในคืนวันเกิดเหตุต้องกลับมากอบกู้สถานการณ์ก่อนที่บริษัทจะเจ๊ง\n\n       ขณะนั้นเอง อั้นและตาล รุ่นน้องที่มหาวิทยาลัยก็มายื่นข้อเสนอให้บริษัทของพวกเขามาช่วยจัดงานแต่งงานที่โรงแรมที่ขึ้นชื่อว่าผีดุติดอันดับของประเทศให้ และยังเป็นที่รู้กันอยู่แล้วว่า พวกเขาไม่ถูกกับอั้นมาตั้งแต่สมัยเรียนแล้ว ดังนั้นงานนี้จะต้องมีเบื้องหลังแน่ๆ แต่ด้วยความจำเป็นและค่าจ้างมหาศาลที่จะช่วยให้บริษัทพ้นจากวิกฤตินี้ได้ ทำให้พวกเขาจำต้องยอมตกลงรับงานนี้\n\n       เป็นหนังผีภาคต่อของจากหนังสั้นจากตอน O.T. (Overtime) ของเรื่องตีสาม (3 A.M.) ที่เล่าเรื่องราวหลังจากที่การันและทีแกล้งลูกน้องในออฟฟิตจนเสียชีวิต โดยมาในภาคนี้ก็ยังคงเน้นเนื้อเรื่องที่หักมุมไปมาชวนให้เรางงและคิดตามไม่ทัน โดยมีการขยายเรื่องให้กว้างขึ้นกว่าเดิม ไม่อยู่แค่ในออฟฟิตละครับ\n\n       ผมว่าเรื่องนี้ทำได้ค่อนข้างดี แม้จะไม่น่ากลัวเท่าไหร่ แต่ก็มีฉากให้ตกใจอยู่บ้าง แถมประเด็นคือสนุกใช้ได้เลยหละ ด้วยบทที่กวนสุดๆ หักมุมไปหักมุมมา ถึงแม้ว่าพอจะเดาเนื้อเรื่องออก แต่ก็โดยรวมก็ยังถือว่าโอเค (บอกก่อนนะว่านี่ไม่ใช่หนังผีตลก ดังนั้นคนที่ไม่ชอบหนังผีก็ระวังตัวไว้นิดนีง ถึงมันจะดูไม่น่ากลัวก็เถอะ ฮิ ฮิ)\n\n       โดยรวมถือว่าพัฒนาขึ้นจากภาคก่อนเยอะเลย ทั้งบท เนื้อเรื่อง ตัวละคร การเล่าเรื่อง สถานที่ ทำได้ดีขึ้น แต่ก็ยังคงมั่วๆ ไม่ค่อยมีเหตุผลหรือสาระอะไรเท่าไหร่เหมือนเดิมแหละ 55+ ใครที่ชื่นชอบหนังแนวนี้จากภาคก่อน ก็ลองไปดูนะครับ\n9/10\n"}
