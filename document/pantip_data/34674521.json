{"movie_name": "Ip man 3", "text": "หลังจากที่ ดอนนี่ เยน ทิ้งช่วงปล่อยให้มีทั้งภาคสมัยวัยรุ่นของยิปมันออกมาให้ดู (ใครเล่นก็จำไม่ได้ละ) แล้วไหนจะมีเวอร์ชั่นอื่นที่ชวนหลับอีก  ในที่สุด ดอนนี่ เยน ก็ได้ทำภาค 3 แท้ๆ ของยิปมัน ออกมาให้ได้ดูกันซะที  ซึ่งใจก็แอบหวั่นๆนะ เพราะว่าภาคแรกกับภาคสองทำเอาไว้ดีมาก กลัวจะเป้นภาคปิดไตรภาคแล้วจะแป้กๆอยู่นิดๆ ไรงี้\n\nภาคนี้เป็นเนื้อเรื่องที่อยู่ในช่วงยิปมัน ขึ้นเป็นระดับมาสเตอร์แล้ว มีลูกศิษย์มากมาย มีชื่อเสียงโด่งดัง(เพราะจากภาคสอง) มีการประลองและต่อสู้เยอะแยะเหมือนเดิม แต่เพิ่มเติมคือความดราม่า ที่มากกว่าภาคไหนๆ   ซึ่งส่วนตัวแล้วชอบมากที่ภาค 3 เล่าเรื่องนี้แบบเจาะลึกลงไป มันเป็นสิ่งที่คนดูก็คงผูกพันธ์มาตลอดเช่นกัน ดีกว่าไปเล่าแนวเดิมซ้ำกับสองภาคก่อนนี้\n\nในส่วนของฉากแอ๊คชั่นช่วงแรกของหนัง รู้สึกแปลกๆกับมุมกล้องตอนต่อสู้เหมือนกัน คิดว่าคงเปลี่ยนตากล้องละมั้ง แต่พอซักเกือบกลางๆเรื่อง กล้องก็มาสวยระดับเทพเหมือนเดิม  ยิ่งฉากต่อสู้แบบลองเทคของ พี่สุชาติ (นักแสดงไทย ที่เคยเป็นสตั้นท์แมนให้จา พนม) กับยิปมัน  มันดูดุดันและสู้สนุกโคตร  ด้วยความที่พี่สุชาติเป้นสตั้นท์อยู่แล้ว  ฉากสู้และเจ็บเลยทำให้ฉากนั้นดูดี และชอบที่สุดในเรื่องเลยละ\n\nฉากสู้กับไมค์ไทสัน เป็นอะไรที่น่าจดจำมาก ได้มาเจอตำนานหมัดดินระเบิดอีกครั้งเนี่ย  สู้กันได้น่ากลัว หมัดดูรุนแรงสุดๆ  แต่สู้กันไง มันแค่ไหน ไปดูกันเองนะ ฮ่าๆ\n\nส่วนตัวแล้วชอบเนื้อเรื่องภาค 3 เอาซะมากๆเลย  ถึงแม้จะดราม่าเรียกน้ำตา แต่ก็เป็นดราม่าที่ดี  มีความหมายดีๆแทรกมาให้ได้คิดกัน  คนเขียนบทภาคนี้เก่งนะ แบ่งเฉลี่ยทั้งแอ๊คชั่นและดราม่าได้เหมาะสมลงตัว  \n\nเสียดายอยู่นิดหน่อยตรงช่วงฉากจบ มันสั้นและห้วนไปนิ๊ดดดดด  น่าจะเพิ่มเติมอีกสักหน่อยจะรู้สึกอารมณ์จบกว่านี้   เพราะถ้าเทียบกับสองภาคก่อนนี้ มันจะไม่กระชั้นชิดขนาดนี้น่ะ\n\nโดยรวมแล้ว ผมยกให้เป็นหนังอีกเรื่องเลยที่ดีสุดยอดตลอดทั้ง 3 ภาค ถือเป็นหนังไตรภาคชั้นเยี่ยมอีกเรื่อง ที่หาไม่ได้ง่ายๆว่าจะสนุกขึ้นเรื่อยๆได้  ดอนนี่ เยน เหมาะสมที่สุดแล้วจริงๆกับบทบาทนี้  ยิ่งภาค 3 ยิ่งตอกย้ำว่า มันใช่แล้วละ  แสดงดีมาก จนไม่คิดว่า จะมีบทบาทไหนจะดีไปกว่านี้สำหรับเขาแล้ว\n"}
