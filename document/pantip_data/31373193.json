{"movie_name": "The Hobbit: The Desolation of Smaug : เดอะ ฮอบบิท : ดินแดน เปลี่ยวร้างของสม็อค", "text": "       ภาคต่อของการผจญภัยที่แสนอันตรายของบิลโบ แบ็กกินส์ ฮอบบิทหนุ่มที่เดินทางร่วมกับพ่อมดเทาแกนดัล์ฟ และเหล่าคนแคระทั้ง 13 คนที่นำโดยธอริน โอเคนชิลด์ กับภารกิจอันยิ่งใหญ่ เพื่อทวงคืนหุบเขาอันเป็นบ้านเกิดและอาณาจักรเอเรบอร์ของเหล่าคนแคระที่สูญหายไป\n\n       หลังจากที่รอดพ้นจากการตามล่าของเหล่าออร์คในภาคแรกได้อย่างหวุดหวิด พวกเขาก็เดินทางมุ่งหน้าไปทางตะวันออก หลบหนีการตามล่า เผชิญกับอันตรายต่างๆ บุกฝ่าเข้าไปในป่าเมิร์กวูดที่ถูกปกคลุมไปด้วยอำนาจมืด และพบกับบรรดาเอล์ฟป่า เพื่อที่จะดั้นด้นไปให้ถึงหุบเขาเดียวดายให้ทันเวลา\n\n       แต่ ณ จุดหมายปลายทางสุดท้ายที่พวกเขากำลังจะไปนั้น พวกเขาจะต้องเผชิญหน้ากับสิ่งมีชีวิตที่โหดร้ายและน่ากลัวยิ่งกว่าสิ่งอื่นใดๆในโลกอย่าง มังกรสม็อก ผู้เฝ้าหุบเขาเดียวดายในดินแดนอันเปลี่ยวร้าง ซึ่งนี่จะเป็นอีกบททดสอบสำหรับความกล้าหาญ ไหวพริบและรวมไปถึงมิตรภาพในตัวของพวกเขาทุกคน\n\n       เป็นหนังภาคต่อที่ยังคงคอนเซปต์เดิมได้เป็นอย่างดี คือเน้นเดิน(ทั้งเรื่อง) วิวสวย กราฟฟิคเจ๋ง CG หรู 3D เจ๋ง ดนตรีเยี่ยม ทุกอย่างดูดีไปหมด แต่..หนังเดินเรื่องช้ามาก โดยเฉพาะในภาคนี้บอกเลยว่า หนังยืดยาดและดูเนือยมาก หนังซัดไปซะ 2 ชั่วโมงกว่า เนื้อหาจริงมีนิดเดียว (เห็นคนข้างๆเค้าหลับสบายมากอ่ะ แถมกรนเสียงดังอีกต่างหาก)\n\n       สำหรับฉากแอคชั่นที่ดูตื่นเต้นและน่าจะเป็นไฮไลท์ของหนังเรื่องนี้มีประมาณ 3-4 ฉาก แต่ที่ผมชอบและคิดว่าสนุกมากที่สุดกลับเป็นช่วงครึ่งแรก เพราะไอเดียมันค่อนข้างใหม่ แถมยังดูมีอะไรให้เล่นเยอะดี เลยทำออกมาดูสนุก ตื่นเต้นและเท่.. ทำให้ช่วงๆกลางๆไปจนกระทั่งจบเรื่องดูเฉยๆ เพราะมุขก็ซ้ำๆ ไม่มีอะไรใหม่เลยครับ\n\n       โดยรวมของหนังเรื่องนี้ ผมบอกไม่ได้ว่าเหมือนในหนังสือมั๊ย เพราะเคยอ่านหนังสือได้ไม่ถึงสามหน้าก็เลิกอ่านละ แต่เนื้อเรื่องในภาคนี้ไม่ค่อยมีอะไร ใครที่ไม่เคยดูภาคแรกแล้วมาดูภาคนี้เลยก็ยังพอทำความเข้าใจได้ไม่ยาก สามารถสนุกไปกับมันได้ และถ้าทำให้หนังมันสั้นกระชับกว่านี้ คงดีกว่านี้อีกเยอะเลยครับ เพราะทุกอย่างดีหมดยกเว้นการเดินเรื่องนั่นแหละ\n8/10\n"}
