{"movie_name": "Nerve", "text": "Nerve (ไม่สปอยเนื้อหาสำคัญ)\n.\nภาพยนตร์ดัดแปลงจากวรรณกรรมในชื่อเดียวกันผลงานของ Jeanne Ryan เรื่องราวของเด็กสาวผู้หนึ่งที่ร่วมเล่นเกม Truth or Dare โดยให้ผู้เล่น (Player) รับคำท้าจากเหล่าผู้ชม (Watcher) ทำสิ่งบ้าบิ่นต่างๆเพื่อแลกกับเงินรางวัล ทว่าตัวเกมได้ขโมยเอาข้อมูลต่างๆของผู้เล่นจนทำให้สุดท้ายจากเกมหฤหรรษ์ต้องกลายเป็นเกมเอาชีวิตรอดสุดหฤโหด กำกับภาพยนตร์โดย 2 ผู้กำกับฝีมือดี Henry Joost และ Ariel Schulman (Paranormal Activity 3 (2011) และ Paranormal Activity 4 (2012)\n.\nภาพยนตร์แนวระทึกขวัญที่สามารถถ่ายทอดความหวือหวาพร้อมความอันตราย ผ่านสังคมยุคออนไลน์และความบ้าระห่ำของกลุ่มวัยรุ่นได้อย่างลงตัว โดยรวมแล้วบทหนังมีความคล้ายคลึงกับ 13 เกมสยอง (2549) ภาพยนตร์ระทึกขวัญสัญชาติไทยที่ขึ้นชื่อด้านความสยองขวัญ กดดัน และทดสอบจิตใจของผู้เล่นและผู้ชมได้อย่างโหดเหี้ยม ซึ่ง Nerve จะมีความสยองขวัญและความสะอิดสะเอียนน้อยลงกว่า โดยมุ่งเน้นไปที่บทสรุปสำคัญและถ่ายทอดเรื่องราวของตัวละครเป็นหลัก ตัวหนังมีงานภาพที่ยอดเยี่ยมสามารถสร้างความระทึกและดึงอารมณ์ร่วมจากผู้ชมได้ตั้งแต่เริ่มเรื่อง การเลือกใช้งานภาพสีฉูดฉาดโทนแสงนีออน รวมไปถึงการบอกเล่าถึงสังคมเมืองนิวยอร์คสามารถสะท้อนถึงความท้าทายบนความอันตราย ก่อนที่หนังจะตบหน้าผู้ชมเข้าอย่างจังด้วยประเด็นทางสังคม Cyber Bullying การกลั่นแกล้งบนโลกไซเบอร์ที่ทุกการดู การเผยแพร่ อาจส่งผลกระทบต่อผู้ถูกกระทำจนถึงขั้นทำให้ผู้ชมกลายเป็นฆาตกรโดยไม่รู้ตัว นอกจากนี้ตัวหนังยังมีบทโรแมนติกที่ลงตัวและเพลงประกอบภาพยนตร์สุดไพเราะ ซึ่งนั่นยิ่งช่วยให้ Nerve สามารถขับกล่อมเรื่องราวและสื่อสารถึงอันตรายบนโลกไซเบอร์ในยุคปัจจุบันได้อย่างยอดเยี่ยมจริงๆ\n.\nMy Score : 8.5/10\n\n"}
