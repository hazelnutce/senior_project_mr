{"movie_name": "Last Vegas : แก๊งค์เก๋าเขย่าเวกัส", "text": "       เมื่อบิลลี่ ชายรุ่นใหญ่(คราวปู่) ที่ใช้ชีวิตอย่างหนุ่มสำราญมาโดยตลอด ตัดสินใจสละโสดกับสาวคราวลูกที่อายุน้อยกว่าครึ่ง เหล่าเพื่อนซี้ทั้งสามคน จึงวางแผนจัดปาร์ตี้สละโสดให้เขาที่ลาสเวกัส สถานที่ที่พวกเขาเคยเดินทางไปท่องราตรีด้วยกันเมื่อหลายสิบปีก่อน\n\n       ด้วยเหตุนี้ แก๊งค์คุณปู่สุดเฮ้วทั้ง 4 คน จึงกลับมารวมตัวกันครบทีมอีกครั้ง หลังจากที่ร้างลาวงการวัยรุ่นไปกว่าครึ่งศตวรรษ จนเกิดการผจญภัยของหนุ่มใหญ่หัวใจเด็กที่จะป่วนลาสเวกัสให้มีสีสันในแบบที่ไม่มีใครเคยคาดคิดมาก่อน\n\n       เป็นหนังตลกดราม่าที่ครบรส สนุกสนาน มีสีสัน เบาสมอง จากฝีมือการแสดงของดารารุ่นเก๋าทั้งสี่ ประกอบกับบทและเนื้อเรื่องที่วางไว้อย่างลงตัว ยิงมุขกันให้ฮากระจาย แต่ละมุขโคตรโดนอ่ะ ดูแล้วยิ้มได้ทั้งเรื่อง ฟินสุดๆ ^ ^\n\n       ส่วนเรื่องของภาพ, ฉากต่างๆ หรือมุมกล้องทำได้ดี สามารถถ่ายทอดจนทำให้สถานที่ต่างๆในเรื่องดูมีเสน่ห์ดึงดูดและตื่นตาตื่นใจสุดๆ ดูแล้วอยากไปเที่ยวลาสเวกัสซะเดี๋ยวนั้นเลย ส่วนเรื่องของการนำเสนอและการเล่าเรื่องก็ทำได้ลื่นไหล สลับสับเปลี่ยนอารมณ์ของหนังได้ดี บทจะฮาก็ฮาก๊าก พจะเปลี่ยนฟิลสลับมาเป็นดราม่าก็ทำได้ต่อเนื่อง ไม่รู้สึกติดขัดอะไร แถมยังคงตามสไตล์หนังฝรั่งแนวนี้ คือมีข้อคิดในการใช้ชีวิตสอดแทรกอยู่เป็นระยะๆ\n\n       ถือว่าเป็นหนังดีส่งท้ายปลายปีอีกเรื่องนึงที่น่าดู กับบรรยากาศตลกๆสบายๆเหมือนได้ไปเที่ยวลาสเวกัส ดูเพื่อพักสมอง ขำๆฮาๆ มีความสุขกับนักแสดงรุ่นใหญ่ทั้งสี่คน อย่างเต็มที่ เตรียมฮากันเกือบตลอดทั้งเรื่องได้เลยครับ (ตอนแรกเกือบให้ 10 ด้วยความชอบส่วนตัวล้วนๆละ แต่กลัวจะหาว่าปล่อยคะแนน หุหุ)\n9/10\n"}
