{"movie_name": "รีวิว The Master", "text": "ให้ 8/10 เรื่องราวของร้าน “แว่นวีดีโอ” ร้านขายวีดีโออินดี้ในตำนาน ที่ใครๆ(ลูกค้าคนในวงการหลายๆคน) ต่างพากันปกป้องโดยการเรียกชื่อร้านว่า “ร้านพี่คนนั้น” แทน เพราะกลัวร้านจะโดนลิขสิทธิ์เล่นงานและไม่มีดูกัน ผลงานกำกับของพี่เต๋อ นวพล ธำรงรัตนฤทธิ์ จาก 36 และ Marry is Happy\n\nเป็นหนังสารคดีที่ทั้งเรื่องมีแต่การสัมภาษณ์คนในวงการหนังและลูกค้าร้านพี่แว่น ที่จะเรียกว่าเป็นสารคดีก็ไม่เชิง เพราะหนังมันสนุกเลยหละ มีจังหวะการตัดต่อที่ดีมาก ตอนดูให้ความรู้สึกเหมือนนั่งฟังคนคุยกัน หรือ นินทาถึงคนๆนึงซึ่งก็คือพี่แว่นที่บุคลิกค่อนข้างแปลกประหลาด แต่พวกเขาก็เหมือนจะรักและชื่นชมเป็นพิเศษ เป็นการเม๊าส์ด้วยแววตาแห่งความคิดถึง เป็นความทรงจำดีๆถึงพี่แว่นที่ไม่มีใครรู้ว่าเขาเป็นใครมาจากไหนหรืออย่างไร คล้ายเป็นตัวละครลับในหนังจีน ที่พระเอกบังเอิญไปเจอและโดนถ่ายทอดวิชามา ซึ่งก็เหมือนกับคนที่รักหนัง บังเอิญไปเจอร้านขายหนังที่ตัวเองอยากดูแต่หาดูที่ไหนไม่ได้แต่มีที่นี่ การเจอร้านพี่แว่นจึงเปรียบเสมือนการเจอขุมทรัพยหรือแหล่งความรู้ชั้นยอดนั่นเอง\n\nถ้าถามว่าคนที่ไม่รู้จักร้านพี่แว่นไปดูจะสนุกไหม บอกเลยว่า “สนุก” ส่วนตัวก็ไม่เคยรู้จักร้านแว่นวีดีโอมาก่อนเลย เพราะตอนนั้นก็ยังเด็ก ยังไม่ค่อยดูหนังอินดี้ และแค่สิงอยู่ตามโรงหนังสยาม สกาล่า ลิโด้ กับร้านวีดีโอแถวบ้านก็ดูตามไม่ทันแล้ว ระหว่างที่ดู The Master จึงเกิดคำถามขึ้นในใจว่า “แหม่ เราพลาดร้านพี่แว่นไปได้อย่างไร!!! เสียดายจริงๆ!!!” ยิ่งดูไปเรื่อยๆก็ยิ่งอยากรู้เรื่องพี่แว่นมากขึ้นๆว่าเป็นใครอะไรยังไง และทำให้อยากเห็นหน้ามาก คนรักหนังน่าจะไปดูกัน โดยเฉพาะคนที่รู้จักหรือเป็นลูกค้าร้านแว่นวีดีโอไม่ควรพลาดค่ะ\n\nตอนนี้มีฉายที่โรงหนังเฮาส์ RCA รอบ 11:45 /13:30 / 15:15 / 17:00 / 18:45 / 20:30 ค่ะ\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
