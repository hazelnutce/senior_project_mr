{"movie_name": "Home Sweet Home", "text": "Home Sweet Home (ออกฉายในปี 2013)\n6/10\n\nเมื่อบ้านกลายเป็นที่ไม่ปลอดภัยจะทำยังไง นี่คือหนังสายโหดอีกเรื่องที่มาพร้อมพล็อตที่ไม่ได้ใหม่เลย เพราะหนังแนวฆาตกรโรคจิตบุกเข้าบ้านมีออกมาอยู่บ่อยๆ ซึ่งเรื่องนี้ก็เป็นเหมือนส่วนผสมระหว่าง Funny Game และ The Stranger เลยแหละ ฉากแหวะๆ มีอยู่กรุบกริบ แต่โหดเอาเรื่องอยู่ โดยเรื่องราวจะเล่าถึงบ้านแสนอบอุ่นหลังหนึ่ง สามีภรรยาเพิ่งกลับจากไปเดตกัน พวกเขาหารู้ไม่ว่ามีฆาตกรโรคจิตแอบเข้ามารออยู่ในบ้าน แถมมันยังจัดการปิดตายช่องทางหนีเอาไว้หมดแล้วด้วย เรียกง่ายๆ คือ ปิดบ้านเตรียมเชือด\n\n\n\nช่วงต้นของหนังจะเนิบๆ เนือยๆ เสียเวลาไปกับการส่องพฤติกรรมของตัวร้ายที่อยู่ๆ ก็แอบเข้ามาสำรวจในบ้านของเหยื่อ โดยเราจะไม่รู้เลยว่า เขาเป็นใคร รู้จักครอบครัวนี้ได้ยังไง ก่อนที่ความสนุกและความลุ้นระทึกจะเริ่มมาเยือนเมื่อสองสามีภรรยากลับมาถึงบ้าน ซีนที่ทำให้สะดุ้งตกใจมีตามมาอยู่สองสามตอน ด้วยความที่ฉากหลังทั้งเรื่องอยู่ภายในบ้าน ตัวละครไม่ได้ออกไปไหนเลย นั่นจึงทำให้เรารู้สึกอึดอัดและจิตตกตามไปด้วย และเมื่อเกมเชือดเริ่มต้นขึ้น เราก็จะลุ้นตามต่อว่า เหยื่อจะโดนอะไรบ้าง พวกเขาจะรอดหรือจะลุยมั้ย\n\n\n\nสำหรับใครที่หวังว่าจะได้เห็นซีนลุยกลับตามแบบฉบับหนังแนวนี้ในยุคหลังๆ เห็นทีจะผิดหวัง อย่างที่บอกว่าหนังมาแนวสองเรื่องที่ยกมาอ้างในช่วงต้นไงล่ะ เราจึงเห็นเหยื่อถูกคนร้ายเล่นงานอยู่ฝ่ายเดียวมากกว่า ซึ่งก็ชวนให้หงุดหงิดกับคาแร็กเตอร์ของตัวละครหลักมาก ทำเอาไม่อยากเอาใจช่วยเลยจริงๆ ซีนที่น่าจะหนีได้ ก็ไม่หนี ซีนที่ฆาตกรหายไป แทนที่จะล็อกประตูแอบอยู่ในห้องก็ไม่ทำ แต่กลับเดินไปหาฆาตกรเองซะงั้น สรุปโดยภาพรวม ช่วงต้นไปจนกลางเรื่องคือให้ฟีลระทึกขวัญแบบหนังทริลเลอร์ยุค Funny Game ดี แต่ดันมาตกม้าตายเอาช่วงท้ายๆ ที่ออกแนวเดาง่าย และการตัดสินใจของตัวละครหลักก็น่าตบบ้องหูมาก\n\nทว่าจุดที่ชอบสุด เห็นจะเป็นจุดหักมุมในเรื่องนี่ล่ะ ถือว่าโอเคเลย ทำให้เซอร์ไพรส์ได้อยู่ บทสรุปของหนังเรื่องนี้สามารถบอกได้เลยว่า อะไรๆ ที่ปลอดภัยในความคิดเราอาจจะมีช่องโหว่ที่ทำให้กลายเป็นช่องทางที่นำพาความอันตรายมาเยือนโดยไม่ทันตั้งตัวก็ได้!\n\nฝากติดตามเพจรีวิวหนังและนำเสนอตัวอย่างหนังใหม่ๆ ด้วยจ้า >>> https://www.facebook.com/kimkanamagazine/\n"}
