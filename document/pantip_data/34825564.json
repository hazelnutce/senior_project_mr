{"movie_name": "รีวิวหนังเรื่อง Legend", "text": "ให้ 7/10 หนัง Drama-Crime ถูกสร้างขึ้นมาจากชีวประวัติมาเฟีย Reggie และ Ronnie Kray ( Tom Hardy )สองพี่น้องฝาแฝดในอังกฤษยุค 1960 ซึ่งตัวละครหลักเป็นฝาแฝดก็จริง แต่จะเน้นไปที่ Reggie ผู้เป็นพี่เป็นหลักเสียมากกว่า ในส่วนของการทำงาน ความรัก และความสัมพันธ์ของพี่น้อง\n\nผู้กำกับ Brian Helgeland ซึ่งเป็นผู้เขียนบทเรื่อง L.A. Confidential (1997), Payback (1999), Mystic River (2003) และ Man on Fire (2004) ใส่ใจในรายละเอียด เสื้อ ผ้าหน้าผม ให้สมจริงเหมือนกับยุคนั้นได้อย่างดี เช่น ดีเทลเล็กๆน้อยๆที่ต่างกันออกไป เช่น Reggie จะสูบบุหรี่จัดกว่า ฟันจะเหลืองและไม่สวยเท่า Ronnie ส่วน Ronnie จะเห็นชัดมากคือ ใส่แว่นและหวีผมที่เรียบมากกว่า ซึ่งเป็นแบบเดียวกับตัวจริงเลย แถมยังบังคับให้ Tom Hardy เล่นทั้งสองบทบาทอีกด้วย\n\nการแสดงของ Tom Hardy เรียกว่าไร้ที่ติ เพราะเล่นจนเราเชื่อว่าเป็นคนละคนจริงๆ ไม่เหมือนหนังแฝดเรื่องอื่นๆที่ยังเหมือนเป็นคนเดียวกันอยู่ แถมยังยกระดับทำให้หนังสนุกขึ้น อยากดูฉากที่ออกมาคู่กันก็ว่าได้ จน Tom Hardy นั้นชนะรางวัลสาขานำชายจากเวที British Independent Film Awards แล้ว\n\nภาพสวยและเพลงประกอบไปในทิศทางเดียวกันสมกับยุคสมัย ฉากทรมาน ฉากฆ่า ดิบสมเป็นหนังมาเฟียดี ยิ่งฉาก Ronnie เข้าไปยิงคู่อริที่ร้านอาหารทำให้นึกถึงฉาก Michael Coreone เข้าไปฆ่า Sollozzo ในร้านอาหารจากเรื่อง God Father (1972)\n\nส่วนตัวคิดว่า Legend ใส่เส้นรักระหว่าง Reggie กับ Frances Shea ( Emily Browning ) เยอะเกินไปทำให้หนังที่ควรจะแรงได้มากกว่านี้ กลับโดน Romantic มาข่มทำให้ไม่สุดสักทาง ใจเราอยากให้เล่นความสัมพันธ์ระหว่างพี่น้องฝาแฝดเสียมากกว่าเพราะน่าจะดราม่าเข้มข้นและดิบได้มากกว่านี้\n\nป.ล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิด ประสบการณ์ สิ่งที่เจอหรือรู้สึกในช่วงที่ดูหนังเรื่องนั้นๆต่างกัน เมื่อคุณไปดูแล้วคุณอาจจะชอบหรือไม่ชอบก็ได้ ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
