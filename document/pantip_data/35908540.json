{"movie_name": "The Light Between Oceans", "text": "The Light Between Oceans (ไม่สปอยเนื้อหาสำคัญ)\n.\nภาพยนตร์สร้างจากนวนิยายขายดีในชื่อเดียวกัน เขียนโดย M.L. Stedman เรื่องราวของสองสามีภรรยาที่อาศัยอยู่บนเกาะแห่งหนึ่งโดยสามีทำงานเป็นเจ้าหน้าที่ประภาคาร ทั้งสองต้องประสบกับโศกนาฏกรรมที่ต้องสูญเสียลูกไป จนวันหนึ่งมีทารกลอยมาติดเกาะพร้อมกับเรือลำเล็กๆ ทั้งสองจึงรับเลี้ยงดูไว้จนได้พบกับหญิงสาวที่ต้องสูญเสียลูกและสามีไปจากเหตุการณ์เรือล่ม กำกับภาพยนตร์โดย Derek Cianfrance (Blue Valentine (2010))\n.\nภาพยนตร์ดราม่าที่อบอวลไปด้วยความรัก แต่บาดลึกและตั้งคำถามถึงศีลธรรมในจิตใจผ่านทุกๆการกระทำของตัวละคร ตัวหนังเดินเรื่องแบบค่อยเป็นค่อยไปผ่านเรื่องราวชีวิตของ ทอม (Michael Fassbender) สามีผู้เคยเป็นทหารผ่านศึกและได้รับบาดแผลทางจิตใจอันเนื่องมาจากผลของสงคราม จนได้พบรักกับ อิซาเบล (Alicia Vikander) สาวชาวเกาะท้องถิ่นก่อนที่ต้องเผชิญหน้ากับเรื่องราวที่เกิดขึ้น การดำเนินเนื้อหาภายในเรื่องมีความเรียบง่ายผ่านงานภาพที่สวยงามและการปูพรมเรื่องราวภูมิหลังของตัวละครในช่วงต้น ก่อนจะเกิดเหตุการณ์โศกนาฏกรรมหลากรูปแบบตามมา ซึ่งความหนักแน่นของเนื้อหาในช่วงแรกบวกกับฝีมือการแสดงของสองนำแสดงนำหลัก ทำให้จุดเปลี่ยนที่เกิดขึ้นนั้นช่างงดงามแต่เจ็บปวด ทุกๆการตัดสินใจของตัวละครแม้อาจขัดกับศีลธรรมที่มนุษย์พึงกระทำแต่ด้วยความรักและความต้องการเยียวยาจิตใจของตัวละครที่เกิดขึ้น นั้นสนับสนุนให้ทุกการกระทำไม่ถูกต้องกลับงดงามและเจ็บปวดมากๆ ซึ่งตัวหนังสามารถถ่ายทอดแก่นแท้ของเรื่องได้อย่างทรงพลังและบีบอารมณ์จนน้ำตาตกใน จนผู้ชมต้องตั้งคำถามกับตัวเองพร้อมกันไปด้วยว่า หากรักแท้ไม่อาจได้มาซึ่งการครอบครอง เราจะเลือกทำตามเสียงของหัวใจหรือเลือกความถูกต้องตามศีลธรรมอันดี\n.\nMy Score : 9.0/10\n\n"}
