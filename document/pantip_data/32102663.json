{"movie_name": "Palo Alto (2013)", "text": "ดูแล้วนึกถึง The Perks of Being a Wallflower มาก หนังวัยรุ่นเรียลๆอินดี้ๆแนวๆนี้มันช่างถูกจริตเรายิ่งนัก\n\nความจริงเนื้อหาของหนังเรื่องนี้ก็ไม่ได้นำเสนออะไรที่แปลกใหม่ไปจากหนังวัยรุ่นหัวใจอินดี้ที่หลายๆคนคงเคยผ่านๆตากันมาแล้วอย่าง Juno, The Perks of Being a Wallflower, The Spectacular Now สักเท่าไหร่หรอก เพียงแต่ execution ของหนังมันดี องค์ประกอบหลายๆอย่างมันทำออกมาถึงพอ ตัวเองเลยมองข้ามความเดิมๆของมันไปได้\n\nพอไล่ดูรายชื่อนักแสดงและผู้กำกับแล้วก็พบว่าหนังเรื่องนี้มันคือหนังรวมทายาทคนดังฮอลลีวู้ดชัดๆ หนังเป็นผลงานกำกับชิ้นแรกของ Gia Coppola (หลานสาวของ Francis Ford Coppola และ Sofia Coppola) นำแสดงโดย Emma Roberts (หลานสาวของ Julia Roberts) และ Jack Kilmer (ลูกชายของ Val Kilmer) James Franco ผู้ซึ่งเป็นผู้เขียนหนังสือรวมเรื่องสั้นที่เป็นต้นฉบับของหนังเรื่องนี้เองก็โผล่มารับบทสมทบเป็นครูวิชาพละที่แอบมีใจให้ตัวละครของ Roberts\n\nตั้งแต่เจ้าตัวเริ่มเล่นหนังมาเรื่องนี้น่าจะเป็นเรื่องที่ Emma Roberts เปล่งประกายได้เจิดจรัสที่สุดแล้ว ยอมรับว่าตอนดูหลงเสน่ห์นางแบบหัวปักหัวปำ แต่ในขณะเดียวกันก็ติดตาตรึงใจไปกับการแสดงของ Jack Kilmer มากๆ ดูเขามีออร่าแบบเดียวกับนักแสดงอย่าง James Dean, Dane DeHann คือออกแนวเป็นเด็กหนุ่มที่พยายามปกปิดความอ่อนไหวและด้านมืดของตัวเองเอาไว้\n\nการกำกับของ Gia ในเรื่องนี้นี่ก็คงได้แรงบันดาลใจจากคุณน้า Sofia มาแบบเต็มๆ คือพอเห็นสไตล์การเล่าเรื่องแบบเหงาๆลอยๆโดยมีซาวด์แทร็คเพลงอินดี้สวยๆ(ซึ่งเป็นองค์ประกอบของหนังเรื่องนี้ที่ตัวเองชอบที่สุดเป็นอันดับสองรองจากการแสดงของคู่พระ-นาง ดูจบแล้วอยากไปหาซื้อแผ่น OST มาเก็บเลย เพลงมันเพราะจริงๆ)คลอเป็นระยะๆแล้วก็รู้เลยว่านี่หลานใคร ทั้งนี้ทั้งนั้นก็ต้องขอชมว่านี่เป็นการประเดิมกำกับหนังเรื่องแรกที่ไปได้สวยและมีแววว่าในอนาคตข้างหน้านางจะไปได้อีกไกล\n\n8.0/10\n\nตัวอย่างหนัง\n\n\nฝากเพจคุยเรื่องหนัง,เพลง,เกม,การ์ตูนแบบจิปาถะแบบตามใจตัวเองของผมด้วยนะครับ >>> https://www.facebook.com/appleoneoone\n"}
