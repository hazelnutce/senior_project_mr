{"movie_name": "Don't Breathe", "text": "Don't Breathe (ไม่สปอยเนื้อหาสำคัญ)\n.\nเรื่องราวของวัยรุ่นหัวขโมยกลุ่มหนึ่งที่วางแผนบุกปล้นบ้านของชายแก่ตาบอด การบุกปล้นบ้านชายแก่ตาบอดผู้อาศัยอยู่ในบ้านคนเดียวนั้นคงไม่น่ายากหรือมีพิษมีภัยอะไร ทว่าสิ่งที่พวกเขาคิดกลับผิดมหันต์และเกมของผู้ล่าสุดคลั่งกำลังจะเริ่มขึ้น กำกับภาพยนตร์โดย Fede Alvarez (Evil Dead (2013))\n.\nสุดยอดภาพยนตร์ระทึกขวัญที่จะทำให้ผู้ชมหยุดหายใจไปพร้อมกับตัวละครภายในเรื่อง ตัวหนังบอกเล่าเรื่องราวของกลุ่มวัยรุ่นหัวขโมยผ่านปมชีวิต ภูมิหลัง และความสามารถเฉพาะบุคคล ผ่านปัญหาสังคมตั้งแต่ต้นเรื่องได้อย่างน่าสนใจ ก่อนนำเข้าสู่ความสะพรึงหลังการบุกเข้าปล้นบ้านของชายแก่ตาบอด ซึ่งการเลือกใช้มุมกล้องรวมถึงเทคนิคการแพนกล้องนั้นช่างลื่นไหลและหนักแน่น ทุกๆการเคลื่อนไหวสามารถถ่ายทอดเรื่องราวและบอกเล่ารายละเอียดต่างๆได้อย่างน่าทึ่ง ยิ่งเมื่อได้การเลือกใช้ดนตรีประกอบสุดบีบคั้นและพล็อตเรื่องที่พลิกแพลงคาดเดาได้ยาก ยิ่งทำให้การไล่ล่าในพื้นที่ปิดตายแห่งนี้สามารถบีบคั้นหัวใจของผู้ชมให้หวาดผวา และหยุดลมหายใจผู้ชมสมดั่งชื่อเรื่องได้น่าอย่างน่าสะพรึง ผู้ชมที่ชื่นชอบหนังฆาตกรรมในพื้นที่ปิดตาย และมีพล็อตเรื่องคาดเดาได้ยากอย่าง You're Next (2011) ห้ามพลาดด้วยประการทั้งปวงครับ\n.\nMy Score : 10/10\n\n"}
