{"movie_name": "ฉลาดเกมส์โกง", "text": "ฉลาดเกมส์โกง (ไม่สปอยล์เนื้อหาสำคัญ)\n.\n“จะมีประโยชน์อะไรหากเล่นชนะในเกมส์การแข่งขัน แต่กลับพ่ายแพ้ในเกมส์ชีวิตจริง”\n.\nภาพยนตร์แนวดราม่าระทึกขวัญ ผลงานล่าสุดจากค่าย gdh เรื่องราวของนักเรียนทุนอัจฉริยะ ลิน (ออกแบบ-ชุติมณฑน์ จึงเจริญสุขยิ่ง) ที่ต้องเข้ามาพัวพันกับธุรกิจกลางสนามสอบ รวมทั้งการโกงข้อสอบ STIC ซึ่งเป็นการสอบเพื่อใช้คะแนนยื่นเข้ามหาวิทยาลัยชั้นนำระดับโลก เธอบินไปสอบในประเทศที่เวลาเร็วกว่าเมืองไทยเพื่อที่จะได้เห็นข้อสอบก่อน แต่เธอก็ต้องการคนฉลาดอีกหนึ่งคนมาช่วยให้ภารกิจการโกงครั้งนี้สำเร็จ นั่นคือ แบงค์ (นน ชานน สันตินธรกุล) นักเรียนทุนคู่แข่งของเธอ ผู้เกลียดการโกงเป็นชีวิตจิตใจ กำกับภาพยนตร์โดย นัฐวุฒิ พูนพิริยะ (Countdown (2012))\n.\nหนังตบหน้าคนดูด้วยประเด็นปัญหาของระบบการศึกษาไทยตั้งแต่ช่วงต้นเรื่อง นำมาซึ่งแรงขับและความขมขื่นของเหล่าตัวละคร ซึ่งสามารถสะท้อนชนชั้นและความหลากหลายของนักเรียนในสังคมปัจจุบันได้อย่างแยบคาย ด้วยความแปลกใหม่ของเนื้อหา หนังจึงสามารถนำเสนอลูกเล่น ไม่ว่าจะเป็นกลโกง และความกระหายของผู้อยู่ในวงการศึกษามาบอกเล่าได้อย่างระทึกและดุดันมากๆ ด้วยมุมกล้องที่มีแรงดึงดูด การตัดต่อที่ยอดเยี่ยม รวมทั้งฝีมืออันร้ายกาจของเหล่านักแสดงหน้าใหม่ ทำให้ทุกๆฉากการโกงภายในหนังและความเจ็บปวดของตัวละครที่เกิดขึ้นนั้นช่างเร้าระทึก กดดัน และทำเอาผู้ชมตัวเกร็งและลุ้นจิกเบาะอย่างแน่นอน เป็นอีกหนังไทยคุณภาพที่ไม่ควรพลาดครับ\n.\nคะแนนความชอบ : 10/10\n.\nติดตามรีวิวหนังเข้าใหม่เรื่องอื่นๆ หรือแวะมาพูดคุยทักทายกันได้นะครับ\n[Spoil] คลิกเพื่อดูข้อความที่ซ่อนไว้\n"}
