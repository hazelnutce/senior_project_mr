{"movie_name": "ภาพยนตร์ Logan", "text": "เนื่องจากที่เป็นผู้โชคดีได้รับรางวัลดูภาพยนตร์เรื่องนี้ ขออนุญาตมารีวิวนะครับ\n\n\nLogan คะแนน 4.5/5\nคำจำกัดความ >> กลับมาได้หรือเปล่า\n((จริงๆ จะให้ 5 แต่ขอกั๊กไว้เพราะขัดใจตอนจบ))\n\nไม่สปอยล์เท่าไร นะ มีเกริ่นปูทางนิดเดียวอ่านได้\n\nภาพยนตร์เรื่องนี้น่าจะเป็นเรื่องแรกและเรื่องเดียวในแนวซุปเปอร์ฮีโร่ออกคาวบอยนิดๆ ที่ดูจบแล้วร้องไห้ พร้อมกับตบมือดังๆ เป็นการสดุดีอย่างสุดใจ\n\nหนังเริ่มขึ้นมาในราวปี 2029, ซึ่งสมาชิกทีม X-Men ดูจะเหลือเพียงโลแกนคนเดียวเท่านั้น โลแกนกลายเป็นคนติดเหล้า มีชีวิตอยู่ไปวันๆ พละกำลังและพลังพิเศษในการรักษาตัวของเค้าก็ถดถอยไม่เหมือนเดิม... แต่แล้วจู่ๆ ก็ปรากฏเด็กสาวมิวเท๊นท์ลึกลับพร้อมปมสำคัญบางอย่างขึ้น ทำให้ต้องตัดสินใจว่า เค้าจะกลับมาให้ความคุ้มครองเด็กคนนี้.. กลับมาทำหน้าที่ที่เค้าเคยทำมาทั้งชีวิตหรือไม่ในฐานะ Wolverine..?\n\nฉากแอ๊คชั่นในเรื่องนี้ทำได้สมจริงแทบทุกกระบวน เลือดสาดกระจายเวอะหวะชัดเจนไม่เซนเซอร์สมกับความโหดดิบของวูฟเวอรีนเอง จังหวะบู๊มีความเป็นธรรมชาติ ลื่นไหล พร้อมกับความเอาใจช่วยเฮียวูฟอย่างสุดลุ้นครับ เหนื่อยแทน\n\nบทภาพยนตร์เนื้อเรื่องนับว่าดีเกินกว่าที่สัมผัสจากภาพยนตร์ฮีโร่เรื่องอื่นๆ มากมาย ส่วนตัวยกให้ดีกว่า MCU หรือ ภาพยนตร์ในฝั่ง Marvel Cinematic Universe ทั้งหมดเสียอีก ดราม่าที่สะเทือนใจ การแสดงที่ทรงพลัง น้ำตานี่ไหลพรากๆ ทั้งๆ ที่มันเป็นหนังซุปเปอร์ฮีโร่ แต่กลับเข้าถึงได้ในความเป็นซุปเปอร์ฮีโร่ในสไตล์ของวูฟเวอรีนได้เป็นอย่างดี และเป็นการส่งต่อเจเนอเรชั่นใหม่ของ X-Men ได้อย่างไม่มีที่ติ\n\nRemark : Hugh Jackman ในบท Logan หรือ Wolverine และ Patrick Stewart ในบท Charle Xavier หรือ Professor X ปิดฉากการแสดงได้อย่างมีเกียรติและสมบทบาทที่สุดในการปิดตำนานทิ้งทวนตัวละครสำคัญทั้งสองตัวนี้ได้อย่างสมบรูณ์ โดยที่ทั้งคู่ได้ให้สัมภาษณ์ตรงกันว่า จะไม่กลับมาเล่นอีกแล้วครับ\n\nปล. หลังจากดูจบแล้วความรู้สึกยังค้างคามากครับ อยากกลับไปดูอีก อยากกลับไปรู้สึกถึงมันอีก เพราะมันคงจะไม่มีวูฟเวอรีนในสไตล์ของ Hugh Jackman แบบนี้อีกแล้วในอนาคต\n\nแก้ไขข้อความเมื่อ 2 มีนาคม เวลา 14:17 น."}
