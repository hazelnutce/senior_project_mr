{"movie_name": "BAKUMAN_(ภาพยนตร์)", "text": "[Mini-Review] Bakuman วัยซนคนการ์ตูน (ไม่สปอยเนื้อหาสำคัญ)\n.\nภาพยนตร์สร้างจากการ์ตูนขายดีของ สึกุมิ โอบะ และ ทาเคชิ โอบาตะ สองนักเขียนการ์ตูนชื่อดังผู้เคยสร้างการ์ตูนสุดฮิตอย่าง DEATH NOTE ซึ่งในฉบับภาพยนตร์มีการดัดแปลงเนื้อหาที่ต่างจากฉบับมังงะและอนิเมะไปพอสมควร เนื้อเรื่องเล่าถึงนักเรียนมัธยมหนุ่มสองคนที่มีความฝันอยากเป็นนักเขียนการ์ตูน จึงจับมือกันสร้างการ์ตูนของตัวเองเพื่อไปเสนอกับนิตยสารการ์ตูนรายสัปดาห์ชื่อดัง โชเนนจัมป์ โดยตัวละครหลักได้รับแรงบันดาลใจสำคัญจากผู้เป็นอาซึ่งเป็นนักเขียนการ์ตูนที่เสียชีวิตไปแล้ว และเพื่อนนักเรียนสาวที่เขาแอบชอบ ตัวภาพยนตร์เน้นการนำเสนอเรื่องราวในรูปแบบสารคดี เนื้อหาตีแผ่การทำงานของนักเขียนการ์ตูนและบุคคลที่เกี่ยวข้องในวงการได้อย่างลึกซึ้ง ความยากลำบากในการเดินตามความฝัน การแข่งขันในการทำงาน และการพัฒนาผลงานเพื่อสร้างความนิยมจากผู้อ่าน ถูกถ่ายทอดผ่านฝีมือการแสดงของเหล่านักแสดงได้แบบเข้มข้นและแสนสาหัส นอกจากนี้หนังยังนำเสนอรายละเอียดการทำงานผ่านเทคนิคต่างๆในงานเขียน การบอกเล่าเรื่องราวผ่านฉาก CGI ที่สื่อถึงห้วงอารมณ์ในขณะนั้น รวมถึงงานภาพโลเคชั่นในห้องนักเขียนการ์ตูนหรือสำนักงานกองบรรณาธิการที่ถูกถ่ายทอดได้อย่างน่าทึ่ง เป็นอีกภาพยนตร์ที่ตีแผ่เรื่องราวการทำงานของผู้คนในวงการการ์ตูนได้ชวนเจ็บปวดและงดงามไปพร้อมๆกันได้อย่างน่าประทับใจ\n.\nMy Score : 8.0/10\n\n\nแก้ไขข้อความเมื่อ 22 กุมภาพันธ์ 2559 เวลา 23:08 น."}
