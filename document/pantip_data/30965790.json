{"movie_name": "Jobs สตีฟ จ็อบส์ อัจฉริยะเปลี่ยนโลก", "text": "หนังอัตชีวประวัติ \"Jobs\" ที่สร้างโดยทีมงานของผู้กำกับ Joshua Michael Stern ในแนวทางของการเป็นหนังอินดี้ทุนต่ำเพียง 12 ล้านเหรียญสหรัฐ ซึ่งคุณภาพของการถ่ายก็ออกมาได้ไม่เลวเลย หนังพาเราสู่อดีต ภาพของมันก็เลยย้อมสีให้ดูเข้ากับช่วงเวลาของหนัง แถมยังมีข้าวของเครื่องใช้บ้านเรือนที่ย้อนไปในช่วงเวลานั้นๆ ด้วยเช่นกัน\n\nเขาคือชายผู้มองว่า เขาจะไม่อยู่ภายใต้การควบคุมของใคร และเลือกที่จะควบคุมโลกของเขาด้วยตัวเอง จึงลาออกจากงานแล้วมาตั้งบริษัทคอมพิวเตอร์เล็กๆ ใช้โรงรถบ้านตัวเองเป็นจุดเริ่มต้น กับคนเพียงหยิบมือ หากแต่ด้วยฝึมือการต่อรองขั้นสุดยอด ไอเดียที่แตกต่างจากสิ่งที่มีอยู่ในช่วงเวลานั้น และความเชื่อที่จะสร้างสรรค์สิ่งใหม่ คือพลังที่ผลักดันให้คนกลุ่มเล็กๆ ก้าวต่อไปในสิ่งที่ไม่มีใครรู้\n\n… เพราะไม่มีใครเคยไปถึงมาก่อน\n\n\n\nเราได้เห็นหลายๆ มุมของผู้ชายคนนี้ บางครั้งการตัดสินใจของเขาดูโหดร้ายเอามากๆ แต่เขาก็มีเหตุผลของเขา ซึ่งสุดท้ายเขาก็คงคิดได้แล้วกลับไปแก้ตัวได้ใหม่ แต่ในบางกรณี ดูเหมือนในเรื่องจะบอกเพียงว่า แม้เขาจะเสียใจเพียงใด แต่เขาก็ไม่เคยปล่อยให้ความรู้สึกส่วนตัวมาขัดขวางเป้าหมายของเขาได้เลย\n\nด้วยเหตุนี้ เพื่อนๆ ของเขาจึงทะยอยหายไปจากชีวิตเขาทีละคน ทีละคน\n\nเริ่มต้นเรื่องอาจจะไม่ได้โดดเด้งมากนัก แต่ระหว่างเรื่องก็ถือว่าทำได้ดี มีมุข มีอึ้ง สำหรับคนที่ไม่ได้เป็นสาวก แต่สิ่งที่รู้สึกอยู่หน่อยคือ Ashton Kutcher ผู้แสดงเป็น สตีฟ จ็อบส์ ในเรื่องดูจะพยายามมากเกินไปหน่อยที่จะเป็นจ็อบส์ให้เหมือนที่สุด จนกลายเป็นว่าท่าทางการเดินของเขาดูมากเกินไป ขณะที่การแคสต์นักแสดงในเรื่อง ถือว่า ทำได้ใกล้เคียงตัวจริงพอสมควรเลยทีเดียว น่าเสียดายอีกจุดหนึ่งก็คือหนังไม่สามารถสร้างอารมณ์ร่วมได้มากพอหรือนักแสดงทำได้ไม่ถึงก็ไม่รู้ ผมไม่เศร้าไปกับช่วงที่หนังเศร้าเลย\n\nหลังตื่นตามาตลอดเรื่อง ตอนท้ายกลับแผ่วปลายอย่างเห็นได้ชัด ไร้ความตื่นใจแต่อย่างใด!\n\nเพิ่มเติม : http://bit.ly/1eD51G7\n"}
