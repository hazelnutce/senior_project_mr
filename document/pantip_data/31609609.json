{"movie_name": "The Necessary Death of Charlie Countryman : ชาร์ลี คันทรีแมน รักนี้อย่าได้ขวาง", "text": "       ไม่รู้ว่าเป็นเหตุการณ์บังเอิญหรือโชคชะตาพาไป ที่ทำให้ชาร์ลี หนุ่มมาดเซอร์ที่กำลังอยู่ในระหว่างการเดินทางเพื่อค้นหาจุดหมายของชีวิต ได้พบกับ กาเบล สาวสวยลึกลับที่เต็มไปด้วยเสน่ห์อันน่าหลงไหล เนื่องจากทั้งคู่กำลังตกอยู่ในห้วงความทุกข์คล้ายๆกัน จึงทำให้ต่างฝ่ายต่างเข้าใจกันและกันเป็นอย่างดี\n\n       หลังจากที่ทั้งคู่เริ่มทำความรู้จักตัวตนของกันและกันมากขึ้น จนกลายเป็นบ่อเกิดของความรัก แต่มันก็กลับกลายเป็นความอันตรายที่คาดไม่ถึงอีกด้วย เมื่อเขารู้ว่าแท้จริงแล้วกาเบลเป็นคนรักของหัวหน้ากลุ่มอันธพาลที่ไม่เคยจะปราณีกับคนที่เข้ามายุ่งกับผู้หญิงของเขาสักเท่าไหร่นัก\n\n       เป็นหนังรักดราม่าที่คาดเดาเนื้อเรื่องได้ยากยิ่ง เนื่องจากเรื่องราวทุกอย่างแทบจะปล่อยไหลไปตามน้ำตามโชคชะตา ทำให้หนังดูมีเสน่ห์ไปอีกแบบ ถึงจะแอบดูน้ำเน่า เพราะตัวเอกจะเป็นพวกที่ยอมสู้ทุกอย่างเพื่อรักแท้ แต่ก็สนุก ดูแล้วตื่นเต้น น่าติดตาม แถมมีอารมณ์ขันให้หัวเราะเป็นระยะ\n\n       อีกจุดที่ผมชอบคือ มุมกล้องและภาพที่ถ่ายทอดออกมาได้ดี มีการใช้จังหวะต่างๆอย่างลงตัว แถมเพลงประกอบก็เพราะ สนุกและลงตัว สามารถใช้เข้ากับบรรยากาศหรือเหตุการณ์ต่างๆได้เป็นอย่างดี\n\n       ถือเป็นหนังที่สนุกและน่าดูอีกเรื่อง แม้ว่าเนื้อเรื่องจะดูมั่วๆ ไม่แข็งแรงและดูเข้าใจยากนิดหน่อย แต่มันก็พอจะอธิบายได้ด้วยคำว่ารักแท้ ดูแล้วก็ยิ้มๆ ซึ้งๆไปกับมันได้จนจบเรื่องหละครับ\n8/10\n"}
