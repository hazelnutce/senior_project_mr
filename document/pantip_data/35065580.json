{"movie_name": "The Wave (ภาพยนตร์)", "text": "รีวิวหนัง The Wave มหาวิบัติสึนามิ ถล่มโลก หนังหายนะจากประเทศนอร์เวย์\n\nเรื่องย่อ\n\n\nในวันทำงานวันสุดท้ายของคริสเตียน นักธรณีวิทยาในเมืองไกแรงเกอร์  เขาได้พบถึงความผิดปกติที่เกิดขึ้นในภูเขา แต่เพื่อนร่วมงานไม่มีใครอยากก่อความตื่นตระหนกให้แก่ชาวเมือง เพราะไม่มีใครคาดคิดว่ามหาวิบัติจะเกิดขึ้น คริสเตียนจำเป็นที่จะต้องหาทางเตือนเพื่อนร่วมงานและชาวเมืองไกแรงเกอร์ถึงหายนะที่จะเกิดขึ้นและพวกเขามีเวลาเพียงแค่ 10 นาทีเท่านั้นที่จะหลบหนีคลื่นมรณะ\n\n\n\nข้อดี\nหนังเรื่องนี้ได้รับแแรงบันดาลใจมาจากเหตุการณ์คลื่นยักษ์ถล่มเมืองไกแรงเกอร์ ประเทศนอร์เวย์ในปี 1934 ที่มีเหตุการณ์หินภูเขาถล่ม ก่อให้เกิดคลื่นยักษ์สูงถึง 62 เมตรและมีผู้เสียชีวิต 40 คน หนังไปถ่ายทำที่เมืองนี้จริงๆ ทำเราให้รู้สึกว่าความอันตรายจากเหตุการณ์หินถล่มและคลื่นยักษ์มันสามารถจะเกิดขึ้นได้จริงยิ่งสร้างอารมณ์ความกลัว ความตื่นเต้นให้แก่หนัง\n\n\n\nนอกจากนี้หนังเล่นกับอารมณ์ความกดดันได้ดี โดยใช้ระยะเวลา 10 นาทีในการอพยพหนีน้ำมาเป็นจุดดำเนินเรื่อง ทำให้รู้สึกลุ้น ตื่นเต้น และคอยเอาใจช่วยแต่ละตัวละคร ส่วนตัวดูนี่อินมากฉากใต้น้ำก็กลั้นหายใจไปกับตัวละครด้วย (และก็พบว่าถ้าตัวเองได้เจอสถานการณ์นั้นจริงๆคงไม่ได้มาตั้งกระทู้นี้ค่ะ ตัวใหญ่แต่ปอดเล็ก 555)\n\n\n\n\n\nข้อเสีย\nเนื่องจากหนังเรื่องนี้สร้างโดยทีมงานประเทศนอร์เวย์ อาจมีงบสู้หนังฮอลีวูดไม่ได้ เราจึงไม่ได้เห็นคลื่นยักษ์แบบจุใจ หนังมีการสร้างสถานการณ์อื่นๆมาทดแทน เดาว่าตรงนี้เป็นการประหยัดงบ effect ส่วนตัวไม่ค่อยถือในส่วนนี้เพราะคิดว่าหนังเล่นกับสถานการณ์ได้ดี แต่คิดว่าคนที่อยากเห็นคลื่นเยอะๆ อาจจะไม่ถูกใจค่ะ\n\n\n\nข้อเสียอย่างสุดท้าย คิดว่าหนังยังมีการเล่าเรื่องแบบตามสูตรสำเร็จฮอลีวูดอยู่บ้าง ซึ่งคิดว่าคนดูน่าจะคาดเดาออกว่าจะเกิดเหตุการณ์อะไรขึ้นในหนังและจะจบยังไง ใจจริงอยากให้หนังเรื่องนี้ฉีกกรอบกว่านี้ค่ะ\n\n\n\n\nสรุป\n\nถึงแม้ว่าหนังจะพอคาดเดาได้ง่ายอยู่บ้าง แต่หนังสามารถทำให้เราตื่นเต้นและลุ้นไปกับตัวละครทุกตัวกับทุกๆสถานการณ์  คิดว่าใครที่ชอบหนังหายนะ ไม่ควรพลาดนะคะ เรื่องนี้มันส์จริงๆ\n\nรีวิวแบบคลิป\n[Spoil] คลิกเพื่อดูข้อความที่ซ่อนไว้\n\nแก้ไขข้อความเมื่อ 24 เมษายน 2559 เวลา 00:49 น."}
