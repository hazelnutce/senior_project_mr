{"movie_name": "รีวิวหนังเรื่อง Le Week-End", "text": "Le Week-End\n\nให้ 7.5/10 หนัง feel good เรื่องราวน่ารักๆของคู่รักสูงวัยที่ไปเที่ยวปารีสเพื่อฉลองครบรอบ 30 ปีของการแต่งงาน กำกับโดย Roger Michell จากเรื่อง Notting Hill (1999) และ Morning Glory (2010)\n\nหนังเล่าถึงความรักของคู่รักที่คบกันมานานแสนนาน ร่วมทุกข์และสุข ทั้งเหตุการณ์ทั้งร้ายและดีต่างๆมาด้วยกันผ่านบทสนทนาและการกระทำของตัวละครในระหว่างที่ท่องเที่ยวสนุกสนานและทำตัวเป็นเด็กวัยรุ่นในปารีส บางฉากตลกและน่ารัก แต่ก็มีฉากดราม่าด้วยเหมือนกันซึ่งก็อยู่บนพื้นฐานของอายุ เพศ ระยะเวลาที่คบ ความรักและความเข้าใจ\n\nนำเสนอมุมมองเปรียบเทียบได้ชัดเจนระหว่างมุมมองความรักใสๆของวัยรุ่นที่อ่อนประสบการณ์คบกันยังไม่นาน กับมุมมองความรักของผู้ใหญ่ที่คบกันมานานว่าต้องเจอปัญหาและอุปสรรคอะไรมาบ้างกว่าจะถึงจุดนี้ได้ แต่สุดท้ายแล้วก็เพราะการให้อภัย ความเชื่อใจ ความเข้าใจ ความรัก และที่สำคัญคือความอดทนนี่แหละที่ทำให้ความรักยืนยาว\n\nเพราะ Le Week-End ถ่ายทำในปารีส ภาพในหนังและการกระทำของตัวละครก็จะออกมาในรูปแบบที่ฟุ้งๆหน่อยให้เข้ากับเมืองแห่งศิลปะซึ่งสวยดีค่ะ แต่ไม่ได้พาเที่ยวอะไรมากมาย หรือโชว์ให้ดูว่าแต่ละมื้อกินอะไรไปบ้าง ซึ่งอิชั้นอยากรู้มากว่ากินอะไรกัน เพราะบรรยากาศร้านอาหารน่านั่งซะเหลือเกิน ดูแล้วก็อยากไปเที่ยวอีกครั้ง ตอนเด็กๆไปเป็นคนกินยากเลยไม่ค่อยกินอะไร แต่ตอนนี้กินโหดมากจะไปนั่งจิบไวน์กินบาแกตต์ให้สำราญใจเลยหละ\n\nหนังเรื่องนี้คนที่เป็นวัยรุ่นหรือผ่านเรื่องราวความรักมาในระยะสั้นหรือไม่เคยมีความรักมาก่อนดูได้ค่ะ เพราะเป็นหนังที่น่ารักใช้ได้เลยแต่อาจจะไม่อินเท่าที่ควร เพราะฉะนั้นน่าจะเหมาะกับคนที่มีอายุหรือผ่านเรื่องราวความรักความสัมพันธ์ระยะยาวมามากกว่าค่ะ\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์เลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n\n"}
