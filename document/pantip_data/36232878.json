{"movie_name": "Beauty and the Beast", "text": "Beauty and the Beast (ไม่สปอยล์เนื้อหาสำคัญ)\n.\nเรื่องราวการผจญภัยของ Belle (Emma Watson) หญิงสาวแสนสวยที่ถูกคุมขังอยู่ในปราสาทของ Beast สัตว์อสูรผู้มีหน้าตาอันน่าอัปลักษณ์ แม้เธอจะตกอยู่ในความหวาดกลัวแต่กลับได้เรียนรู้ที่จะมองข้ามรูปลักษณ์ภายนอกของอสูรตนนี้ และสัมผัสกับความลับบางอย่างที่จะเปลี่ยนโลกของเธอไปตลอดกาล กำกับภาพยนตร์โดย Bill Condon (The Twilight Saga: Breaking Dawn - Part 1 (2011) และ The Twilight Saga: Breaking Dawn - Part 2 (2012))\n.\nอีกหนึ่งเทพนิยายชื่อดังที่ทางค่าย Disney ได้สร้างสรรค์และนำเสนอออกมาในรูปแบบใหม่อีกครั้ง “โฉมงามกับเจ้าชายอสูร\" ในเวอร์ชั่นนี้ เป็นเวอร์ชั่นที่ใช้นักแสดงในการถ่ายทอดเรื่องราว ผสมผสานกับการใช้เพลงประกอบภาพยนตร์มาร่วมในการบอกเล่าเนื้อเรื่อง แม้พล็อตเรื่องหรือเนื้อหาของเทพนิยายฉบับนี้อาจเคยผ่านหูหรือผู้ชมอาจทราบเรื่องราวกันมาบ้างแล้ว แต่ตัวหนังในเวอร์ชั่นนี้กลับบอกเล่าเรื่องราวทั้งหมดได้อย่างทรงพลังและงดงามยิ่งนัก การเลือกใช้เพลงประกอบภาพยนตร์ที่ไพเราะจับใจและอัดแน่นไปด้วยความหมาย สามารถสื่อสารถึงความรู้สึกของตัวละครในแต่ละห้วงอารมณ์ได้ยอดเยี่ยมมากๆ ด้านงานภาพและคอสตูมนั้นช่างสวยงามและอลังการงานสร้างตามแบบฉบับของ Disney จริงๆ เป็นการรีเมคเทพนิยายในเวอร์ชั่นนักแสดงออกมาในรูปแบบ Musical ได้อย่างลงตัว กลมกล่อมและงดงามมากๆ สำหรับระบบ 3D ในเรื่องนี้นั้นช่างคุ้มค่า ตั้งแต่งานภาพที่ชวนตื่นตาอย่างฉากหิมะที่เหมือนสัมผัสได้ พร้อมอีกหลายฉากที่พุ่งเข้าตาแบบตั้งใจแกล้งผู้ชม จนสามารถเรียกเสียงฮือฮาและเสียงหัวเราะได้แทบตลอดทั้งเรื่องเลยทีเดียว\n.\nระดับความชอบ : 8/10\n\n"}
