{"movie_name": "เทริด", "text": "เทริด (ไม่สปอยเนื้อหาสำคัญ)\n.\nภาพยนตร์แนวดราม่าที่สะท้อนศิลปวัฒนธรรมท้องถิ่นอย่างมโนราห์ ผ่านเรื่องราวชีวิตและสภาพสังคมในยุคปัจจุบันได้อย่างยอดเยี่ยม ผลงานการกำกับภาพยนตร์เรื่องที่ 2 ของ เอกชัย ศรีวิชัย ที่ได้ผู้กำกับฝีมือดีอย่าง ภาคภูมิ วงศ์จินดา มาร่วมกำกับภาพยนตร์อีกด้วย\n.\nเทริด อ่านว่า เซิด เป็นเครื่องแต่งกายสวนศีรษะของมโนราห์ ซึ่งเชื่อกันว่าเป็นสิ่งศักดิ์สิทธิ์และเป็นที่สถิตของครูโนราห์ ตัวภาพยนตร์ค่อนข้างนอกกระแสเนื่องด้วยทีมผู้สร้างต้องการสร้างขึ้นเพื่อเผยแพร่วัฒนธรรมแขนงมโนราห์ โดยไม่หวังผลตอบแทนทางด้านรายได้ใดๆทั้งสิ้น การดำเนินเรื่องภายในภาพยนตร์จะนำเสนอเนื้อหาผ่านการใช้ภาษาใต้ตลอดทั้งเรื่อง แม้ตัวภาพยนตร์ไม่ได้มีความแปลกใหม่ในด้านเนื้อหาที่ต่างจากภาพยนตร์ในแนวเดียวกัน แต่กลับสามารถสร้างปมเรื่องราวและสร้างสรรค์ความงดงามของมโนราห์ ขับกล่อมผ่านเรื่องราวชีวิตและสภาพสังคมในยุคปัจจุบันได้อย่างยอดเยี่ยม อีกทั้งการเลือกใช้โลเคชั่นอย่างสถานที่ท่องเที่ยวยอดนิยมในจังหวัดพัทลุงและสงขลาก็งดงามไม่แพ้กัน นอกจากนี้ภาพยนตร์ยังบอกเล่ารูปแบบการถ่ายทอดขนบธรรมเนียมประเพณี พิธีกรรม และขับเค้นความรู้สึกของตัวละครได้ชวนเจ็บปวด ซึ่งสามารถสะท้อนมุมมองที่มีต่อคุณค่าของศิลปวัฒนธรรม ผ่านผู้คนต่างเหตุการณ์และต่างยุคสมัยได้อย่างงดงามชวนจับใจ\n.\nMy Score : 8.5/10\n\n"}
