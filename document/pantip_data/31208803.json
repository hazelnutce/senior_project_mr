{"movie_name": "Thor: The Dark World", "text": "ภาพยนตร์ซูเปอร์ฮีโร่ภาคต่อที่ทุกคนรอคอยก็ได้เวลาเข้าโรงมาฉายให้ได้ดูกันสักที “Thor: The Dark World”  ธอร์ คือลูกชายที่พ่อผู้เป็นกษัตริย์ครองดินแดนแอสการ์ดหวังว่าให้สืบบัลลังก์ ด้วยความห้าวหาญและความดีในตัวของเขา ซึ่งผิดกับโลกิ ลูกที่พ่อไม่เคยอยากให้เติบโต เขากลายเป็นตัวร้ายที่สร้างความปั่นป่วนในภาคแรก\n\nภาคนี้กล่าวถึงวายร้ายอย่างพวก ดาร์กเอลฟ์ พวกมันหวังจะทำให้จักรวาลเข้าสู่ความมืดมิด ด้วยอาวุธที่นับว่าร้ายแรงเกินทัดทานนาม อีเธอร์ แต่นักรบแอสการ์ดสยบพวกมันไว้ได้ พร้อมกับซ่อนอาวุธร้ายนี้ไว้ในที่ที่ไม่มีใครหาพบ และเข้าใจว่าดาร์กเอลฟ์ได้สูญสิ้นไปหมดแล้ว หากแต่ความจริงหาได้เป็นเช่นนั้นไม่ พวกมันกลับมาอีกครั้งเพื่อช่วงชิงอาวุธร้ายนั้นกลับคืนมา\n\n\nCG โอเค 3D ธรรมดา ระบบเสียงธรรมดา ในด้านของเนื้อเรื่องนั้น ก็จัดได้ว่าภาคนี้เน้นหนักไปที่การสงครามมากขึ้น ทำให้เรื่องราวดูตื่นเต้นและเข้มข้นมากขึ้น มีฉากแอ็คชั่นมากขึ้น ซึ่งดูๆ ไปก็อาจจะรู้สึกได้ว่า เหมือนกำลังดู Star Wars ภาคเทพเจ้าอยู่ยังไงยังงั้น แถมยังมีนางเอกเป็น Natalie Portman ยิ่งใช่เข้าไปใหญ่เลยนะเนี่ย ภาคนี้ เราได้เห็นว่า หนังแอ็คชั่นซูเปอร์ฮีโร่ที่มีมุขตลกติดมาด้วย ทำให้เราสนุกสนานกับการติดตามเนื้อเรื่องยังไง จริงๆ แล้ว เป็นส่วนผสมที่เคยใช้จนประสบความสำเร็จมาแล้วใน Iron Man นั่นแหละ\n\nโลกิ กลายเป็นตัวละครที่แย่งซีนทุกตัวในภาคนี้ เขาสร้างสีสันให้กับเรื่องราวทุกช่วง มันคงจะหมดสีสันไปเลยทีเดียวหากไม่มีตัวละครนี้ แถมยังปรับเปลี่ยนตัวเองมาเป็นตัวละครที่กวนตีนมากขึ้นกว่าแต่ก่อนด้วยซ้ำ น่าเสียดายที่ช็อตดราม่ากลับไม่สามารถทำเราอินได้เท่าไหร่\n\nหนังจบ อย่าเพิ่งลุกไป มีฉากหลังเครดิตตัวละคร 1 หน และฉากหลังเครดิตทีมงานยาวๆ นั่นอีก 1 หนนะครับ\n\nอ่านเพิ่มเติม ได้ที่นี่ : http://bit.ly/1iOlwOP\n"}
