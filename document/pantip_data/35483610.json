{"movie_name": "Train to Busan", "text": "Train to Busan (ไม่สปอยเนื้อหาสำคัญ)\n.\nภาพยนตร์แอคชั่นสยองขวัญจากแดนโสมที่สร้างปรากฏการณ์ครั้งใหญ่ หลังจากที่ได้ฉายในเทศกาลหนังเมืองคานส์ ตัวหนังสามารถกวาดคำวิจารณ์ด้านบวกมาแทบทุกสำนัก และทุบสถิติอันดับหนึ่งรายได้เปิดตัววันแรกสูงสุดในบ้านตัวเองเป็นที่เรียบร้อย ตัวหนังได้ดาราแม่เหล็กมาร่วมงานมากมายทั้ง Yoo Gong จากซีรี่ย์ Coffee Prince และ Sohee จากวงเกิร์ลกรุ๊ปสุดฮอตอย่าง Wonder Girls มาร่วมด้วย\n.\nTrain to Busan บอกเล่าถึงเรื่องราวสุดระทึกของผู้โดยสารกลุ่มหนึ่งที่กำลังเดินทางไปเมืองปูซาน โดยระหว่างทางกลับโดนจู่โจมจากสิ่งมีชีวิตติดเชื้อและต้องเอาชีวิตรอดไปให้จงได้ แม้ภาพรวมของเนื้อหาแทบไม่มีความต่างจากหนังซอมบี้ทั่วไป แต่ตัวหนังสามารถขับกล่อมดราม่าสุดเข้มข้นและส่งสารประเด็นทางสังคมได้รุนแรงและสยองขวัญไม่แพ้ซอมบี้ภายในเรื่องเลยทีเดียว การออกแบบซอมบี้ภายในเรื่องเปี่ยมไปด้วยความสยองขวัญและชวนระทึก ซึ่งผู้ที่ชื่นชอบคาแรคเตอร์ซอมบี้กระหายเลือดจาก 28 Days Later (2002) และ World War Z (2013) คงถูกใจเรื่องนี้เป็นแน่ และเมื่อถูกนำเสนอผ่านบทหนังอันชาญฉลาด อย่างการบอกเล่าเนื้อหาที่แฝงไปด้วยการเสียดสีสังคมตั้งแต่ต้นเรื่อง ระบบการปกครองของภาครัฐ การเลือกใช้ตัวละครแต่ละคาแรคเตอร์ที่สื่อถึงผู้คนแต่ละแบบในสังคม ความรัก ความเสียสละ และความเห็นแก่ตัว สามารถถ่ายทอดออกมาได้อย่างจัดจ้านและเข้มข้น จนต้องตั้งคำถามที่ว่าความสยองขวัญที่แท้จริงคือสิ่งมีชีวิตติดเชื้อหรือซอมบี้ที่มีอยู่ในจิตใจของพวกเราแต่ละคนกันแน่\n.\nMy Score : 9.5/10\n\n\nแก้ไขข้อความเมื่อ 12 สิงหาคม 2559 เวลา 23:52 น."}
