{"movie_name": "The Wolfpack", "text": "สวัสดีครับ ชาวคอหนังพันทิพย์ วันนี้ผมจะมาสปอยล์หนังเป็นครั้งแรก หลังจากเป็นผู้อ่านและติดตามสปอยล์หนังมาตลอด\n\nวันนี้ขอมาว่าด้วยเรื่องหนังแนวสารคดีเรื่องหนึ่งครับ เนื้อเรื่องเกี่ยวกับ เด็กชาย 6 คนของครอบครัวหนึ่งในนิวยอร์คที่ใช้ชีวิตอยู่แต่ในอพาร์ทเมนท์ บางปีพวกเค้าเล่าว่าได้ออกจากอพาร์ทเมนท์ 9 ครั้งซึ่งนับว่ามากที่สุด และแน่นอนมีบางปีที่ไม่ได้ออกไปไหนเลย เพราะความคิดเห็นจากพ่อที่คิดว่ามหานครนิวยอร์คอันตรายเกินไปสำหรับลูกๆ เด็กๆจึงเรียนหนังสือในบ้านกับคุณแม่และใช้เวลาที่เหลือไปกับการดูหนังทุกเรื่องทุกแนว เพราะคิดว่าเป็นโลกอีกใบที่พวกเค้ามีสิทธิ์ได้เห็น\n\nหนังถ่ายทำแนวสารคดีจริงๆครับ เข้าไปถ่ายทำ ตามติดพฤติกรรมของทุกๆคนในบ้าน เด็กๆทั้ง 6 คนมีความเป็นตัวเอง ไม่เหมือนใคร มีวิธีคิดที่บางครั้งเราคาดไม่ถึง แม้จะดูขี้อายซึ่งคงเกิดจากการไม่มีความสามารถในการปฏิสัมพันธ์กับผู้คน แต่ลึกๆพวกเค้าเต็มไปด้วยความเชื่อมั่นและภูมิใจในตัวเอง หนังถ่ายทอดทุกอย่างในบ้านหลังนั้น ท่ามกลางความสงสัยของคนดูอย่างเราๆว่า คนที่ใช้ชีวิตอย่แต่ในบ้าน ไม่มีเพื่อน ไม่ร้จักกูเกิ้ล เค้าใช้เวลาไปกับอะไร ซึ่งตลอดระยะเวลาที่ดู ผมเกิดคำถามในใจอยู่ตลอดกับทุกๆการกระทำ ทุกๆคำพูดของเด็กๆทั้ง 6 คน ซึ่งทกอย่างดูก้ำกึ่ง อยู่บนความสงสัยว่าที่จริงแล้วอะไรถูกอะไรผิด\n\nตอนเดินออกจากโรงผมสับสนว่าระหว่างเด็กๆทั้ง 6 ที่หล่อหลอมความเป็นตัวเองจากตัวเองจริงๆ โดยไร้ซึ่งปัจจัยภายนอก กับตัวผมซึ่งถูกหล่อหลอมจากสังคม เพื่อนฝูง ค่านิยม ความเชื่อ ศาสนา ใครกันแน่คือคนที่มีอิสระมากกว่ากัน ใครกันแน่ที่ได้แน่ใจว่าจริงๆเราเป็นแบบไหนเป็นใครบนโลกใบใหญ่ๆนี้ และเช่นเดียวกับความรู้สึกที่ว่าเด็กๆทั้ง 6 คนเค้าจะรู้ได้อย่างไรว่าพวกเค้ายิ่งใหญ่แค่ไหนหากไม่รู้เลยว่าโลกภายนอกมีขอบเขตในการเป็นตัวเองได้เท่าไหร่\n\nสรุปว่าหนังเรื่องนี้เป็นหนังที่ควรดูอย่างยิ่งครับ ไม่เสียดายตังและไม่ก้มมองนาฬิกาแม้แต่ครั้งเดียว ใครไปสัมผัสมาแล้วมาแชร์กันครับ\n\nแก้ไขข้อความเมื่อ 4 กรกฎาคม 2558 เวลา 23:46 น."}
