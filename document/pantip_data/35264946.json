{"movie_name": "Now You See Me 2", "text": "Now You See Me 2 (ไม่สปอยเนื้อหาสำคัญ)\n.\nภาคต่อของเรื่องราวนักมายากลกระฉ่อนโลก ที่ในภาคแรกกล่าวถึง The Four Horsemen หรือจตุรอาชา สุดยอดอาชญากรนักมายากลสี่คน ที่ได้เข้าร่วมสมาคมลับแห่งนักมายากลชื่อว่า The Eye จากการทดสอบของ Dylan ซึ่งเป็นเจ้าหน้าที่ FBI และทายาทของสุดยอดนักมายากล โดยในภาคนี้ได้มีการเปลี่ยนแปลงสมาชิกหนึ่งในจตุรอาชาสาวคนใหม่ และยังได้ Jay Chou รวมถึง Daniel Radcliffe พ่อมดแฮรี่ พ็อตเตอร์ มาร่วมแสดงนำอีกด้วย กำกับภาพยนตร์โดยผู้กำกับคนใหม่ Jon M. Chu (Step Up 2: The Streets (2008) และ G.I. Joe: Retaliation (2013))\n.\nหนังขยายเรื่องราวสุดอื้อฉาวของจตุรอาชา สุดยอดอาชญากรนักมายากลทั้งสี่หลังจากเรื่องราวสุดระทึกและการเข้าร่วมสมาคมลับแห่งนักมายากลนามว่า The Eye ในภาคแรกสู่การกอบกู้ชื่อเสียงและยับยั้งแผนการทำลายล้างโลกในภาคนี้ ตัวหนังยังสามารถถ่ายทอดการแสดงมายากลอันหวือหวาผสานเข้ากับเนื้อเรื่องและนำเสนอได้อย่างยอดเยี่ยมไม่แพ้ภาคแรก ในภาคนี้หนังยังบอกเล่าถึงเรื่องราวความลับของตัวละครบางตัว ปริศนาที่ค้างคาในภาคแรก และบททดสอบความสัมพันธ์ของสมาชิกภายในทีม ผ่านเนื้อเรื่องที่ชวนติดตามและฉากการใช้มายากลได้อย่างดี ทุกๆฉากการแสดงและการจารกรรมข้อมูลผ่านเทคนิคลวงตาโดยการใช้มายากลช่างหวือหวาและชวนตื่นตาเอามาก แม้ภาพรวมอาจไม่ระทึกและสร้างเซอไพรส์ผ่าน Plot Twist ดังเช่นภาคแรกแต่ก็ทิ้งไว้ด้วยเส้นเรื่องที่แข็งแรงพร้อมที่จะวาดลวดลายได้ใหม่ในภาคถัดไป นอกจากนี้ฉากการใช้มายากลหลายๆฉากในภาพยนตร์ถูกถ่ายทอดผ่านการแสดงจริง ไม่ได้มี CG ช่วยแต่อย่างใด นั้นยิ่งช่วยเพิ่มอรรถรสและความตื่นตาตื่นใจให้แก่ผู้ชมได้ดีเลยทีเดียว\n.\nMy Score : 8.0/10\n\n"}
