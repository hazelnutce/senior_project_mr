{"movie_name": "Sicario ทีมพิฆาตทะลุแดนเดือด", "text": "Sicario (2015)\n9.5/10\n\nSicario (อ่านว่าซิการิโอ หมายถึงนักฆ่า) เป็นหนังดราม่าแอ็กชั่นแนวอาชญากรรมยาเสพติด จากตัวอย่างจัดว่าเครียดเอาเรื่องอยู่ ซึ่งตัวหนังเต็มๆ ก็ไม่ต่างจากตัวอย่างเลย เพราะเนื้อหาหลักๆ จัดหนัก จัดเต็ม ทั้งประเด็นดราม่า ฉากรุนแรงเพียบ ดูแล้วกดดันไม่ใช่เล่น ที่สำคัญคือทำให้หัวใจเต้นตุบตับตามได้ตลอดทั้งเรื่องจริงๆ แน่นอนว่าหนังมาพร้อมซีนลุ้นระทึก ที่ค่อยๆ ไต่ระดับความสนุกขึ้นไปเรื่อยๆ จนไปถึงซีนท้ายๆ ที่ทำเอาแทบลืมหายใจเลยทีเดียว\n\nนอกจากนี้หนังยังท็อปฟอร์มตรงที่พล็อตเด่น ดนตรีประกอบเยี่ยม และนักแสดงหลักทั้งสามเล่นดีมาก อยากจะกระโดดปรบมือให้เลย ทั้งหมดนี้น่าจะเป็นองค์ประกอบที่ส่งหนังเรื่องนี้เข้าชิงรางวัลในสาขาใหญ่ๆ ได้ไม่ยาก สำหรับเนื้อเรื่องคร่าวๆ จะเล่าถึงเอฟบีไอสาวรายหนึ่งที่ถูกกลุ่มทหารติดต่อให้ไปร่วมภารกิจตามล่านักค้ายาเสพติดตัวพ่อของเม็กซิโก ซึ่งเรียกได้ว่าเสี่ยงเป็นเสี่ยงตาย เนื่องจากสถานการณ์บางอย่างชวนให้เธอสงสัยว่า คนที่อยู่ในทีมเดียวกับเธออาจจะกำลังมีความลับอะไรบางอย่างซ่อนอยู่ นี่แหละคือบททดสอบทางจิตใจและศีลธรรมของเธอที่ต้องผ่านมันไปให้ได้\n\nยอมใจว่าหนังเล่าเรื่องได้อย่างแยบยล แม้จะมีฟีลเดียวหนังล่าหัวบินลาเดนอย่าง Zero Dark Thirty ในปี 2012 แบบสุดๆ แต่กับเรื่องนี้ก็แอบโดดเด่นเทียบชั้นได้จริงๆ ทั้งที่ไม่ได้สร้างจากเรื่องจริงแต่อย่างใด ทว่ากลับได้ฟีลที่ดูสมจริงสุดๆ (ยกเว้นซีนหลังๆ ที่ดูเป็นหนังฮอลลีวูดมากไปหน่อย) ก็ชวนให้เกิดความรู้สึกกลัวไปจนถึงขั้นจิตตกตาม เรียกได้ว่าเป็นหนังที่ปลุกเร้าอารมณ์ให้รู้สึกหวาดกลัวกับสิ่งที่เจอ และรู้สึกไม่ไว้ใจคนรอบข้างได้ตามไปด้วย ยอมรับเลยว่านี่คือหนังแนวอาชญากรรมที่ดีที่สุดของปีนี้จริงๆ\n\n\n\nฝากเพจรีวิวหนังและนำเสนอตัวอย่างหนังต่างประเทศด้วยจ้า >>> https://www.facebook.com/kimkanamagazine\n\nแก้ไขข้อความเมื่อ 20 ตุลาคม 2558 เวลา 13:41 น."}
