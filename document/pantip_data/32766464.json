{"movie_name": "Whiplash (2014)", "text": "ก่อนหน้าที่ผมจะได้ชมภาพยนตร์เรื่องนี้ ยังพอจะได้ชมตัวอย่างหนังมาบ้าง ก็ยังคิดอยู่เลยว่า น่าจะเป็นหนังสร้างแรงบันดาลใจที่ดี แต่เมื่อมาได้เจอของจริง ก็ได้พบว่า มันยิ่งกว่าที่คิดไว้เยอะครับ หนังที่พูดถึงชีวิตของมือกลองหนุ่มวัย 19 ปี ที่ถูกเคี่ยวกรำอย่างหนักเพื่อก้าวไปสู่การเป็นสุดยอดมือกลอง..คนนี้\n\nเรื่องราวโดยย่นย่อนั้น มันเป็นเรื่องของคนสองคน(เกือบจะ)เท่านั้น คนหนึ่งเป็น ‘เด็กหนุ่ม’ ผู้ใฝ่ฝันอยากจะประสบความสำเร็จในฐานะมือกลอง ที่ได้พบกับ ‘ครู’ สอนดนตรีที่กำลังฝึกซ้อมวงแจ๊สออร์เคสตร้าเข้าประกวด เขาคือ เทอเรนซ์ เฟลทเชอร์ และบังเอิญเห็นแววในตัวเขา จึงเลือกไปเป็นส่วนหนึ่งของวง\n\nแต่วิธีการฝึกของครูคนนี้ค่อนข้างจะเคร่งเครียด เข้มข้น และรุนแรงอยู่สักหน่อย\n\n\nจากที่คิดว่า ‘Whiplash’ จะเป็นหนังดราม่าสร้างแรงบันดาลใจแบบที่เคยดูทั่วๆ ไป มันกลับกลายเป็นหนังที่ดำเนินเรื่องแบบแอ็คชั่นระทึกขวัญ ที่คนดูเดาเหตุการณ์ต่อไปแทบไม่ถูก สองนักแสดงนำ ต่างรุกรับกันอย่างถึงพริกถึงขิง ชนิดที่นั่งลุ้นแทบไม่ติดเบาะ หัวใจเต้นระทึกตามจังหวะกลอง\n\nเรียกว่า “ลุ้นกันจนหยดสุดท้าย” ยกให้เป็นสุดยอดหนังแห่งปีเลยก็ยังได้ แนะนำให้ไปดูกันครับ!\n\nWhiplash ตีให้ลั่น เพราะฝันยังไม่จบ | http://bit.ly/1taxWd1\n"}
