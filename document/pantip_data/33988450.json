{"movie_name": "MI5", "text": "Mission: Impossible เรียงตามความชอบ 1=5>4>3>2\n\nสองง่อยมาก สามสนุกดีแต่ไม่สุดตอนท้ายๆเหมือนหนังคนละเรื่องเลย สี่ก็มันส์แต่เสียดายที่ไม่ค่อยมีกลิ่นอายหนังสายลับเพราะเหมือนทีมยอดคนกู้โลกมากกว่า หนึ่งชอบที่เดาไม่ออกว่าใครดีใครร้าย ใครอยู่ใครตาย แอคชั่นไม่หนักเน้นทักษะทางสมอง\n\nสำหรับภาคห้าดึงข้อดีจากภาคอื่นมาใช้เห็นได้ชัด ข้อดีของ MI5 คือบรรยากาศไม่น่าไว้วางใจเหมือนภาคแรก เราอาจจะเดาได้ว่าใครดีใครร้ายในภาคนี้ แต่ที่ต้องกังวลคือการตัดสินใจของแต่ละที่มีเหตุผลต่างกันและมีน้ำหนักเท่าๆกัน ข้อดีที่ยืมมาใช้จากภาคสองคือฉากแอคชั่น ฉากไล่ล่าในโมรอคโคกระตุ้นอะดรีนาลีนได้ดี ฉากดวลมีดก็เท่มาก\n\nถ้ายังจำกันได้ในภาคสามมีภารกิจกู้ชีพเมียแต่ภาคนี้ไปช่วยเพื่อนแทนซึ่งทำออกมาได้ดีกว่าภาคสาม ที่ทำออกมาดีกว่าภาคสี่คือโลกของสายลับดูสมจริง ตัวร้ายไม่ได้อยากทำลายล้างโลก ชีวิตสายลับไม่เหมือนซุปเปอร์ฮีโร่ที่คนปรบมือทุกครั้งที่ทำภารกิจสำเร็จ ฯลฯ ทุกอย่างต้องหักเหลี่ยมเฉือนคมไม่ใช่แค่ไปทำภารกิจเหนือโลก(ต่างจากภาคสี่ที่จะดูแฟนตาซี) ความสนุกเลยมีมากกว่า\n\nข้อเสียก็จะมีตรงที่ฉากเปิดที่ทอม ครูซเอาตัวเองไปห้อยนอกเครื่องบินเป็นฉากดึงดูดความสนใจของคนดูใช้ไม่คุ้ม ไม่เหมือนฉากไต่ตึกภาคสี่ แถมเอามาไว้ฉากเปิดทำให้หวั่นว่าหนังจะล่ม อย่างที่สองคือตัวร้ายไม่ค่อยได้แผ่รังสีอำมหิต โอเค ฉลาดมาก ดูลึกลับเดาใจยาก แต่ได้โชว์ความเป็นเลวน้อยมาก\n\nสรุปคือคุ้มเงินมาก\n"}
