{"movie_name": "รีวิวหนังเรื่อง American Ultra สายลับในฉบับพี้ๆ", "text": "ให้ 7.5/10 หนัง Action-Comedy เรื่องราวของหนุ่มติดกัญชา พนักงานซุปเปอร์ในเมืองเล็กๆแห่งหนึ่ง ที่โดนตามเก็บเพราะความจริงแล้วเขาเป็นสายลับ แต่ด้วยความที่พี้ยาเยอะเกินไปจึงทำให้ความทรงจำในส่วนของการเป็นสายลับหายไป แต่ความสามารถยังคงอยู่ ผลงานเขียนบทของ Max Landis จาก Chronicle (2012)\n\nข้อจำกัดความสั้นๆของหนังเรื่องนี้ก็คือ “หนังตลกแอคชั่นในฉบับของคนพี้ยาเมากัญชา” เพราฉะนั้นตัวละครหลักในเรื่องจะดูใสๆ ซื่อๆ แต่มึนๆ ดูงงๆ เพ้อๆ เยิ้มๆ เว้งๆ ช้าๆ ชิลๆ ตลอดเวลา ตามสไตล์ของคนดูดปุ๊น ซึ่งเป็นเสน่ห์ของหนังเรื่องนี้มาก เพราะมันทำให้โทนหนังดูน่ารักไปซะอย่างงั้นเมื่อรวมเข้ากับการแสดงของ Jesse Eisenberg ที่แบกหนังทั้งเรื่องเอาไว้\n\nเพราะ Kristen Stewart ยังคงเล่นได้เสมอต้นเสมอปลาย คือทำหน้าตาเหมือนกันทุกเรื่องไม่ว่าจะเป็นหนังเรื่องไหนก็ตาม แต่เมื่อตัวละครทั้ง 2 ตัวอยู่ด้วยกันดันน่ารักมาก เคมีเหมาะสม ผู้หญิงเป็นผู้นำและผู้ชายเป็นผู้ตาม แต่เป็นผู้นำในแบบที่เหมือนคอยดูแลปกป้องคนที่อ่อนแอกว่าและเป็นหัวสมองให้เสียมากกว่า ไม่ได้เป็นผู้นำแบบเผด็จการ... เชื่อสิผู้ชายที่เชื่อแฟนได้ดีทุกคน! (แต่ก็ต้องเลือกคนที่ดีๆด้วยนะคะ)\n\nชอบที่เป็นหนังแอคชั่นมีการฆ่าฟันเลือดสาดแบบใช้จุกๆจิกๆรอบตัวต่อสู้ แต่ภาพในความรู้สึกกลับดูซอฟไม่รุนแรง มีการเขียนบทได้ดี ผูกเส้นเรื่องง่ายๆ ตื้นๆ เบาๆ แต่กวนเกรียน มีกิมมิคเรี่ยร่ายรายทางเป็นบทพูดและการกระทำเล็กๆน้อยของพฤติกรรมคนพี้ยาและของคู่รัก ที่สำคัญมันเป็นหนังตลกที่มันไม่มีคำหยาบทั้งๆที่มีความรุนแรงและมีเรื่องของยามาเกี่ยวข้อง ซึ่งก็ดีนะ น่ารักดี\n\nแม้หนังจะไม่สุด แต่ส่วนตัวก็ค่อนข้างชอบหนังเรื่องนี้ทีเดียวค่ะ\nป.ล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิด ประสบการณ์ สิ่งที่เจอหรือรู้สึกในช่วงที่ดูหนังเรื่องนั้นๆต่างกัน เมื่อคุณไปดูแล้วคุณอาจจะชอบหรือไม่ชอบก็ได้ ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
