{"movie_name": "Need for Speed : ซิ่งเต็มสปีดแค้น", "text": "       เมื่อ โทบี้ ช่างเครื่องมือหนึ่ง อีกทั้งยังเป็นนักแข่งฝีมือเยี่ยมบนท้องถนนที่รับหน้าที่ดูแลอู่ซ่อมรถพร้อมกับลูกทีมฝีมือดี รับงานจากไดโน อดีตนักแข่งผู้คว้าแชมป์การแข่งขันอินดี้ ผู้ร่ำรวยและเย่อหยิ่ง ในการจูนและปรับแต่งรถคันพิเศษออกขายทำกำไร เพื่อให้กิจการสามารถดำเนินการต่อได้\n\n       แต่เมื่อเกิดอุบัติเหตุในการแข่งรถ เขากลับถูกไดโนใส่ร้ายจนต้องติดคุกถึงสองปี ทำให้เขากลับมาล้างแค้น โดยใช้การแข่งขันเดลี่ออนในการกระชากไดโนลงจากบัลลังก์ให้จงได้ แม้ว่าเขาจะต้องเสี่ยงอันตราย หลบหนีตำรวจ ซิ่งข้ามประเทศ และเผชิญกับพวกที่หมายหัวเขาต่างๆก็ตาม\n\n       จากที่ดูหนังตัวอย่างของเรื่องนี้แล้ว บอกเลยว่าผมคาดหวังค่อนข้างต่ำสำหรับหนังเรื่องนี้ แต่ด้วยความโชคดีทำให้รอบนี้ได้มีโอกาสดูแบบ 4DX ซึ่งทำได้ดี รู้สึกเหมือนนั่งอยู่บนรถซิ่ง ทำให้สนุก ตื่นเต้น เร้าใจและอินกว่าที่คิด ประกอบกับบรรดารถสปอร์ตราคาเกินล้านเหรียญที่ขนกันมาโชว์พาว ดูแล้วฟินมากๆครับ (แค่ฟังเสียงเครื่องก็คุ้มแล้ว)\n\n       แต่ถ้าดูแบบธรรมดาก็มีสิทธิ์หลับ เพราะถ้าว่ากันที่เนื้อเรื่อง ก็ตามสูตรมากๆ ไม่มีอะไรแปลกใหม่ เล่นไปตามเกม แถมตัวอย่างหนังก็เฉลยหมดแล้ว ไม่มีอะไรให้เดา มุขก็งั้นๆ ไม่ค่อยโดนเท่าไหร่ ศัพท์เทคนิคเยอะไป คนเดินดินธรรมดาทั่วไปอย่างผมเลยไม่อิน พระเอกก็ไม่มีเสน่ห์ ดีที่นางเอกอย่างเดียว แหะๆ ดังนั้น แนะนำให้ดูแบบ 4DX ไปเลยครับ (ส่วนคนที่ชอบดูรถหรู ก็ไปดูเหอะครับ ขนกันมาทั้งมัสแตง ลัมโบฯ ม้าผยอง แม็คลาเรนและบูกัตติ ฟินสุดๆ)\n8/10\n"}
