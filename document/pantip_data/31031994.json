{"movie_name": "รักโง่ๆ Love Syndrome", "text": "เราแต่ละคนต่างก็(เคย)โง่เรื่องความรัก “รักโง่ๆ Love Syndrome” หนังใหม่จากผู้กำกับฯ พันธุ์ธัมม์ ทองสังข์ ถ้าคุณพอจะคุ้นเคยกับชื่อนี้มาบ้าง คุณก็คงจะพอรู้ว่า เขาเคยกำกับหนังอย่าง ‘มะหมา 1-2′ และ ‘ไอ้ฟัก’ นั่นเอง และครั้งนี้ก็คือครั้งแรกที่เขาจะกำกับ “หนังรัก” หนังเรื่องนี้รวมๆ เอาวัยรุ่นที่ยัง “โง่” เรื่องความรักในแบบต่างๆ กัน อย่างที่รู้ๆ กันว่า ความโง่เรื่องแบบนี้มันเคยเกิดขึ้นกับหลายๆ คนมาแล้ว ก่อนที่เราจะฉลาด เราก็คงเคยโง่มาก่อนนั้นแหละ\n\n\nหลายคนล้มลุกคลุกคลานกับความรักมาก่อนจะได้พบกับรักแท้ หลายทีที่เราไม่รู้จะจัดการอย่างไรกับรักที่เข้ามาทักทายโดยไม่รู้ตัว ไม่รู้แม้กระทั่งจะบอกเขาว่าอย่างไร อาจรู้แล้วว่าโดนเขาหลอกแน่ๆ แต่ก็ยังมุ่งมั่นต่อไป อยากได้ยินเพียงสิ่งที่อยากได้ยิน และไม่อยากได้ยินในสิ่งที่ไม่อยากได้ยิน บางทีเราก็อาจจะคิดว่าเราเปลี่ยนใครบางคนได้แม้ใครจะบอกว่ามันไม่มีทาง\n\nหลายคนก็คงเคยโง่แบบนี้\n\n-----\n\n‘รักโง่ๆ’ ดำเนินเรื่องอย่างมีชั้นเชิงพอควร ตัดต่อโดยที่มีเพลงประกอบหลายๆ เพลงและมีได้ถูกจังหวะ มีช็อตโดนๆ มีไดอะล็อกที่จี๊ดๆ อยู่หลายช่วง หลายช็อตเรียกน้ำตาได้ดี บางช็อตที่ดูเขาอยากจะบิ๊วต์เราเหลือเกินแต่เรากลับเฉยๆ ช็อตโดนๆ ก็คงเป็นช่วงที่มีเพลงที่ร้องประสานเสียง กับอีกช็อตที่ไม่มีไดอะล็อกใดๆ มีแต่มือ/สายฝน/แหวน เพียงเท่านั้น นี่เราเป็นพวกอินกับหนังโรแมนติกน้ำเน่าสุดๆ สิท่า\n\nในส่วนของการแสดง มีทั้งที่แสดงดีและมีทั้งที่พยายามเกินไปบ้าง หลายคนที่แสดงดีเป็นช่วงๆ บางช่วงที่ยังรู้สึกไม่ถึงก็มี แต่โดยรวมนั้นถือว่าแสดงได้โอเคกันหมดทุกคน ส่วนการ tie-in สินค้านี่เรียกได้ว่าเพียบทั้งเรื่องนั่นแหละ\n\nสุดท้ายแล้ว เมื่อเราดูหนังจบ เราอาจจะไม่ได้ฉลาดอะไรมากขึ้น เพราะเรื่องของความรักมันไม่มีสูตรสำเร็จ บทเรียนจากรักครั้งก่อน อาจไม่ได้ช่วยสอนใจในรักครั้งนี้ หลายทีเราก็ยังเห็นคนๆ เดิมที่ยังไม่เข็ดกับความผิดหวังปวดร้าวซ้ำๆ ซากๆ\n\nแต่คนๆ เดิมที่เคยผ่านความรักมาแล้วนี่แหละ ที่จะอินความรักเน่าๆ ได้หนังได้เสมอ\n\nเพิ่มเติม : http://bit.ly/172vee3\n"}
