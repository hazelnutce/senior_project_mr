{"movie_name": "WARCRAFT: THE BEGINNING", "text": "Warcraft: The Beginning (ไม่สปอยเนื้อหาสำคัญ)\n.\nปฐมบทของมหากาพย์สงครามทำลายล้างระหว่างเผ่าพันธุ์ สร้างจากตัวเกมภายใต้ชื่อเดียวกันโดยได้รับการอำนวยการสร้างจาก Blizzard Entertainment เจ้าของลิขสิทธิ์ตัวเกมและภาพยนตร์ชุดนี้ อีกทั้งยังได้ Duncan Jones ผู้กำกับภาพยนตร์ที่เคยฝากผลงานฮาร์ดไซไฟสุดหนักหน่วงไว้อย่าง Moon (2009) และ Source Code (2011) มาร่วมกำกับภาพยนตร์ในเรื่องนี้อีกด้วย\n.\nWarcraft เวอร์ชั่นภาพยนตร์ถูกสร้างขึ้นตั้งแต่ช่วงปี 2006 ด้วยเจ้าของตัวเกมในชื่อเดียวกัน แต่ก็ถูกพักโปรเจคไว้ด้วยปัญหาหลากหลายประการ โดยตัวเกมจะเป็นเกมแนววางแผนที่มีรูปแบบ RTS (Real Time Strategy) ซึ่งเกมนี้ขึ้นชื่อในด้านความงดงามของ Cinematic และหนึ่งในแผนที่นั้นถูกดัดแปลงให้มาอยู่ในรูปเกมออนไลน์ภายใต้ชื่อ DotA เกมออนไลน์สุดฮิตที่หลายๆคนคุ้นหูกัน ในเวอร์ชั่นภาพยนตร์นี้ได้มีการอ้างอิงถึงเหตุการณ์และตัวละครภายในเกมมาเกือบทั้งหมด ตัวหนังแม้จะมีสเกลที่ค่อนข้างกว้างทั้งรูปแบบเหตุการณ์และเผ่าพันธุ์ที่หลากหลาย แต่ก็สามารถปูพื้นเรื่องราวที่เคยเกิดขึ้นและบอกเล่าภูมิหลังของแต่ละตัวละครไว้ได้อย่างละเมียดละไม ทุกๆฉากการต่อสู้ภายในเรื่องถูกอัดแน่นไปด้วยความหนักหน่วงตระการตา ด้วยการเลือกใช้มุมกล้องทั้งในฉากสมรภูมิและภาพมุมสูงที่งดงามอลังการ รวมถึงการเลือกใช้ดนตรีประกอบที่ปลุกเร้าอะดรีนาลีนให้พลุกพล่าน นอกจากนี้ตัวหนังยังใส่ใจรายละเอียดในด้านอารมณ์ความรู้สึกของตัวละคร และบอกเล่ามุมมองของอุดมการณ์การร่วมรบได้ตราตรึงใจ นับเป็นการเริ่มต้นปฐมบทของอภิมหาสงครามได้อย่างยอดเยี่ยม แฟนเกมหรือคอหนังแนวสงครามอย่าง The Lord of the Rings ห้ามพลาดด้วยประการทั้งปวงครับ\n.\nMy Score : 9.5/10\n\n"}
