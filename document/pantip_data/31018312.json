{"movie_name": "The Grandmaster", "text": "ถาม นี่เป็นหนังสไตล์ไหน\n\nตอบ เป็นหนังเชิงชีวประวัติมากกว่ากำลังภายในหรือกังฟูที่เป็นแค่องค์ประกอบเสริมเท่านั้น\n\nถาม ฉากบู๊มันไหม?\n\nตอบ ฉากบู๊ประณีต สวยงามและลงทุน แต่ไม่ค่อยดุเดือดเลือดพล่านมันหยดติ๋ง ๆ เอาว่าความมันสู้เวอร์ชั่นดอนนี่ เยนไม่ได้ แต่ความสวยงาม ประณีต และความลึก ก็พอๆ กัน หรืออาจจะ\"ลึก\"มากกว่านิดหน่อย\n\nถาม โปรดักชั่นดีไหม?\n\nตอบ ดีกว่าหนังยิปมันทุกเรื่อง หนังจำลองบรรยากาศจีนยุคหลังราชวงศ์ชิงออกมาได้อย่างสมจริงสมจังมาก\n\nถาม หว่องกาไกกำกับ นี่ดูยากหรือเปล่า\n\nตอบ ดูไม่ยาก เทียบกับเรื่องอื่นๆ ของหว่องกาไว แล้วเรื่องนี้อยู่ในระดับดูง่ายด้วยซ้ำไป\n\nถาม ข้อดีของหนังคืออะไร?\n\nตอบ เราจะได้เห็นยิปมันในภาคที่เป็น \"มนุษย์\" มากกว่าเวอร์ชั่นอื่น มีความเจ็บปวด สูญเสีย มีความหวัง ความรัก มีความอ่อนไหว ฯลฯ โดยที่ทั้งหมดนั้นไม่ต้องแสดงออกกันอย่างโฉ่งฉ่างยัดเยียด ไม่มีฉากร้องไห้กลางสายฝนแหกปากตะโกนเมื่อคับแค้นเสียใจ อะไรแบบนั้น แต่หว่องกาไว ก็ทำให้เรา \"สัมผัสได้\" ถึงความเจ็บปวด สูญเสีย อ้างว้าง ที่ว่านั่น และด้วยวิธีการนำเสนอที่ไม่โฉ่งฉ่างนี่เอง ทำให้ทั้งหมดเหมือนกับภาพความทรงจำอันเลือนรางที่จะประทับอยู่ในใจได้เนิ่นนานกว่า ลองเทียบกับยิปมันเวอร์ชั่นอื่นดูสิ ส่วนใหญ่ที่ \"ติดตา\" คือฉากบู๊มันๆ เนื้อเรื่องแนว \"ชาตินิยม\" แบบนั้นใช่ไหม ที่เป็นตัวชูโรง แต่เรื่องนี้ประเด็นเหล่านี้กลับไม่ใช่ \"ตัวชูโรง\" หากแต่เป็นเรื่องกล่าวไปแล้วต่างหาก\n\nส่วนโปรดักชั่นอยู่ในระดับดีมาก และฉากบู๊ทำได้อย่างประณีตลงตัวแม้จะดูแฟนตาซีขัดกับธีมหนังไปหน่อยก็เหอะ\n\nถาม นี่มันหนังอาร์ตหรือเปล่า?\n\nตอบ ไม่ถึงขนาดนั้น แต่ก็เกือบๆ ก็พูดไม่ได้เต็มปากว่าเป็นหนังกังฟูทั่วไป\n\nถาม ข้อเสียหละ?\n\nตอบ ถ้าใครคาดหวังจะดูหนังกังฟู ที่เดินเรื่องฉับไว ต่อยตีสนุก อาจมีหลับคาเก้าอี้ (ฮา) อันนี้ขึ้นอยู่กับว่าคนดูเตรียมความคาดหวังมายังไงด้วย\n\nถาม ให้คะแนนเท่าไหร่?\n\nตอบ นานาจิตตัง สำหรับผมให้ 8/10 นานๆ จะมีหนังแนวนี้มาให้ดูที แล้วก็ทำออกมาใช้ได้ ก็ให้กำลังใจหน่อย\n\nถาม ถ้าดูเอามันดูได้ไหม\n\nตอบ เตรียมเสื่อกับหมอนไว้นอนเลยครับ\n"}
