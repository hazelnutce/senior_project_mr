{"movie_name": "Hysteria", "text": "“คนนั้นไง ที่ฉันบอกเธอว่าชอบแต่งตัวยั่วผู้ชาย การพูดการจาท่าทางก็อ่อยผู้ชาย\nและที่สำคัญนะ หล่อนได้ผู้ชายไม่เลือกหน้า แถมยังมีเพศสัมพันธ์ไม่ต่ำกว่าวันละ 3 ครั้งด้วย\nฉันว่าหล่อนเป็นฮิสทีเรียแน่เลย”\n\n    ประโยคสนทนาข้างต้นมีจุดผิดจุดหนึ่ง คืออะไร มีใครทราบบ้างครับ ติ๊กตอกๆๆ\n    เฉลย อาการที่มีความต้องการทางเพศสูงผิดปกติคือ ‘นิมโฟมาเนีย’ (Nymphomania)\n\n    ความจริงแล้วฮิสทีเรีย (Hysteria) มีอยู่ 2 แบบ คือหนึ่ง เป็นโรคประสาท สอง คือ บุคลิกภาพแบบฮิสทีเรีย\nซึ่งอาจพบได้ทั้งในผู้หญิงและผู้ชาย คนที่มีบุคลิกภาพแบบฮิสทีเรียจะมีลีลา\nท่าทางการแสดงออกมากจนเหมือนเล่นละคร อาจมีทีท่าชายหูชายตา\nอุดมด้วยจริตและการยั่วยวนเพื่อดึงดูดความสนใจจากเพศตรงข้าม\n\n    ดังนั้น คนจึงมักเข้าใจผิดว่าคนที่เป็นฮิสทีเรียนั้นมีความต้องการทางเพศสูง\nต้องการมีเพศสัมพันธ์โดยไม่เลือก\n\n    แต่...ความเข้าใจผิดนี้ยังไม่ร้ายแรงเท่ากับความเข้าใจเกี่ยวกับโรคฮิสทีเรียในสมัยก่อน\n    สมัยกรีกโบราณ ฮิสทีเรียมาจากคำภาษากรีกว่า ฮิสทีรอน แปลว่ามดลูก\nในสมัยโบราณนั้นเชื่อกันว่าฮิสทีเรียเกิดกับผู้หญิงเท่านั้น ไม่เกิดในผู้ชายเด็ดขาด เนื่องจากผู้ชายไม่มีมดลูก  \n\n    การแพทย์ในสมัยกรีกโบราณเชื่อว่าฮิสทีเรียเกิดจากการที่มดลูกมีอาการฝ่อเนื่องจากขาดการมีเพศสัมพันธ์\nมดลูกจึงเคลื่อนตัวไปยังอวัยวะต่างๆ ของร่างกาย  เชื่อว่าเมื่อมดลูกเคลื่อนไปที่คอหอย\nก็จะทำให้สตรีมีความรู้สึกรักใคร่ หรือเมื่อเคลื่อนไปที่ม้ามก็ทำให้เกิดอารมณ์โกรธขึ้งหุนหัน เป็นต้น\n    ฮิปโปเครติส ผู้เป็นแพทย์มีชื่อเสียงในสมัยนั้นเชื่อว่าการแต่งงานจะเป็นการบำบัดรักษาอาการฮิสทีเรียได้ดีที่สุด\n\n    ส่วนวงการแพทย์อังกฤษในสมัยศตวรรษที่ 19 นั้นมีการวินิจฉัยโรคฮิสทีเรียแย่พอๆ กับสมัยกรีกโบราณ\nเพราะ 1 ส่วน 4 ของประชากรหญิงในลอนดอนถูกวินิจฉัยว่ามีอาการของ 'ฮิสทีเรีย'\nซึ่งวินิจฉัยจากองค์ประกอบเพียงความผิดปกติที่หลากหลายของผู้หญิง\nรวมถึงปริศนาลึกลับที่เกิดขึ้นกับผู้หญิง เช่น ความไร้สุข ความกระสับกระส่าย การไม่เชื่อฟัง\nการประพฤติตัวไม่เหมาะสม การให้ความสนใจเรื่องเพศน้อยหรือมากเกินไป\n\n    วิชาการไปพอสมควร ก่อนจะเครียดกันมากกว่านี้\nเข้าสู่เรื่องราวของหนัง Hysteria เลยดีกว่าครับ\n\n    Hysteria หนังโรแมนติก/คอมเมดี้เบาสมอง สร้างจากเรื่องจริงที่น่าประหลาดใจของการที่ดร.มอร์ติเมอร์ แกรนวิลล์\nได้คิดค้นไวเบรเตอร์ไฟฟ้าเครื่องแรกของโลกขึ้นมาได้    \n\n    ในปี 1880 เป็นจุดสูงสุดของยุควิกตอเรียนที่เคร่งระเบียบแบบแผน และรุ่งอรุณแห่งยุคไฟฟ้า มอร์ติเมอร์ แกรนวิลล์ (แดนซี)\nหมอหนุ่มผู้ชาญฉลาดเพิ่งตกงานจากการยืนกรานที่จะเชื่อในไอเดียใหม่ที่เรียกว่า 'ทฤษฎีเชื้อโรค' และจำต้องหางานใหม่\nนั่นทำให้เขาพบกับดร.โรเบิร์ต ดัลริมเพิล (โจนาธาน ไพรซ์) ‘ผู้เชี่ยวชาญการรักษาโรคสตรีระดับแนวหน้า’ ของลอนดอน\nดร.ดัลริมเพิล ผู้เชี่ยวชาญอาการ 'ฮิสทีเรีย' ถูกรุมล้อมไปด้วยผู้หญิงที่ทุกทรมานจากอาการทุกข์ทรมานหลากหลาย\nซึ่งมีทั้งการร้องไห้ การมีความต้องการทางเพศสูง ไร้อารมณ์ทางเพศ เศร้าซึม และวิตกกังวล\n    \nโชคดีที่วิธีการรักษาแบบ ‘การนวดเฉพาะส่วน’ ของดัลริมเพิลได้ผลอย่างน่าตื่นตะลึง ไม่นานนัก\nหมอหนุ่มรูปหล่อผู้นี้ก็มีผู้หญิงเข้าคิวรอรับบริการยาวเป็นหางว่าว\nและเขาก็ได้หมั้นหมายกับลูกสาวคนเล็กของเจ้านาย เอมิลี ดัลริมเพิล (โจนส์) สาวสวยที่เพอร์เฟกต์\nแต่ความสำเร็จทั้งหมดนี้ต้องมีสิ่งแลกเปลี่ยน มอร์ติเมอร์พบว่าตัวเองต้องเจอกับอาการปวดเมื่อยมือขั้นรุนแรง\nและการต่อต้านอย่างรุนแรงจากลูกสาวคนโตของดัลริมเพิล ชาร์ลอตต์ (กิลเลนฮาล)\nผู้ปกป้องสิทธิของเหล่าผู้หญิงยากไร้ ผู้กล่าวหาทั้งเขาและพ่อของเธอว่าเป็น ‘หมอเถื่อน’\n\n    มอร์ติเมอร์ ที่สูญเสียทักษะการรักษาของตัวเอง ไม่อาจสร้างความพึงพอใจให้กับคนไข้ของเขาได้อีกต่อไปแล้ว  \nมันทำให้เขาสูญเสียทั้งงาน และคู่หมั้นของเขา เมื่อไม่มีหนทางไป เขาก็เลยกลับไปหาเพื่อนรักหัวก้าวหน้าของเขา เ\nอ็ดมันด์ เซนต์ จอห์น-สมิธ (รูเพิร์ต เอฟเวอร์เรตต์) เอ็ดมันด์ ผู้หมกมุ่นกับไฟฟ้า\nซึ่งเป็นศาสตร์ 'ใหม่' ได้เปิดเผยแผนการสำหรับที่ปัดฝุ่นไฟฟ้าใหม่ ซึ่งทำให้หมอหนุ่มเกิดปิ๊งไอเดียขึ้นมา...\nและผลลัพธ์ที่ได้ก็ช่วยกระตุ้นความรู้ทางการแพทย์ของเขา เร้าใจคนไข้ของเขา\nและส่งผลกระทบต่อหัวใจของเขา เมื่อชาร์ลอตต์เริ่มสอนเขาให้เข้าใจความเป็นผู้หญิง\nและสิ่งที่พวกเธอต้องการ มากกว่าที่เขาจะคาดคิดไว้เสียอีก    \n    \nสังคมสมัยก่อนน่าแปลกใจพอสมควรเลยนะครับ ทั้งที่การแพทย์หรือเทคโนโลยีต่างๆ พัฒนาขึ้น\nแต่เรื่องสังคมยังไม่พัฒนาเท่าที่ควร (น่าแปลกกว่าตรงที่สมัยนี้ก็เป็นเช่นนั้น)\nโดยเฉพาะอย่างยิ่งการกดขี่ทางเพศ สิทธิสตรีสมัยก่อนนั้นแทบจะไม่มี เรียกได้ว่าคำว่า ‘สิทธิสตรี’ ยังไม่ถือกำเนิดด้วยซ้ำ\n\n    การที่ชาร์ลอตต์ไม่สามารถเข้ากับพ่อ (ดร.ดัลริมเพิล) ได้ เป็นเพราะการแสดงออกของเธอไม่ว่าจะเป็นการพูดจาโผงผาง\nไม่มีความเรียบร้อยดั่งกุลสตรีทั่วไป (ตามสมัยก่อน) และความไม่เข้าใจกันยิ่งเพิ่มมากขึ้น\nเมื่อชาร์ลอตต์ประกอบอาชีพที่สถานสงเคราะห์เด็กยากจน\nซึ่งขัดกันอย่างสิ้นเชิงกับสังคมและหน้าตาของแพทย์ฝีมือดีของลอนดอน\n\n    ผมคิดว่าการที่ ดร.ดัลริมเพิลต้องการให้ชาร์ลอตต์เป็นลูกสาวที่เพียบพร้อมอย่างที่คาดหวังนั้น\nเพราะว่ากิริยาต่างๆ ที่เธอทำสามารถระบุได้ว่าเธอเป็น ‘ฮิสทีเรีย’\nและคงไม่มีพ่อคนไหนที่ต้องการรักษาลูกสาวแท้ๆ ของตนเองโดยการกระตุ้นจุดกระสันแบบที่ทำในหนังแน่นอน\n\n    และเมื่อชาร์ลอตต์มีอารมณ์เกรี้ยวกราดมากขึ้น (จากการไม่ลงรอยกับพ่อเสียที)\nก็ทำให้พ่อต้องใช้คำเด็ดขาดคือตัดพ่อตัดลูก\n    ซึ่งหญิงที่มีอารมณ์โมโหรุนแรงนั้นจะถูกระบุว่าเป็น ‘ฮิสทีเรีย’ ขั้นรุนแรง มีวิธีเดียวในการรักษาคือผ่าตัดมดลูก\nและแน่นอนไม่มีพ่อคนไหนอยากให้ลูกสาวเจ็บตัวจากการผ่าตัด\n\n    การกระทำ ท่าทาง และคำพูดคำจาแบบขวานผ่าซากของชาร์ลอตต์\nทำให้มอร์ติเมอร์ บอกกับเธอว่า “คุณนี่ไม่เหมือนผู้หญิงทั่วไปเลยนะ” ส่\nวนเธอก็ตอบกลับแบบทันควัน “ไม่นะ ฉันก็เป็นผู้หญิงธรรมดา”\n\n    การสนทนากันของคน 2 คน ทำให้เห็นว่ามอร์ติเมอร์นั้นมีความคิดที่ขัดแย้งอยู่ภายในตัวเอง\n    มอร์ติเมอร์เป็นนายแพทย์หนุ่มที่เชื่อในการหาความรู้ทางการแพทย์ใหม่ๆ ตลอดเวลา\nแต่ในเวลาเดียวกันเขากลับมีมุมมองเกี่ยวกับผู้หญิงแบบเดิมๆ\nคือผู้หญิงควรมีท่าทางแบบกุลสตรี เรียบร้อย อ่อนหวาน ทำงานบ้านเป็น มีความรู้พอสมควร\nและเล่นดนตรีชั้นสูงแบบเปียโนได้ นั่นแหละคือผู้หญิงที่ ‘สมบูรณ์แบบ’ ในสายตาเขา\n\n    จากข้อความทั้งหมดนั้นหลายคนอาจนึกว่านี่เป็นหนังดราม่า เน้นสิทธิสตรี ต้องเครียดและกดดันแน่นอน\n    ซึ่งตรงกันข้ามครับ Hysteria เป็นหนังตลก (ไม่) เบาสมอง มีลูกเล่นเทคนิคในการเขียนบทที่ดึงดูด\nจังหวะในการปล่อยมุกตลกนั้นมีชั้นเชิงแพรวพราว\n\nที่ต้องชมคือนักแสดงที่แสดงเป็นหญิงที่เป็นฮิสทีเรียนั้นแสดงได้อย่างลื่นไหลมาก\n    นอกจากนี้หนังยังจิกกัดความคิดเกี่ยวกับผู้หญิงในสังคมอังกฤษสมัยก่อนได้อย่างแสบสันและตลก\n\n    ถ้าจะดูแบบเอาเรื่อง Hysteria ไม่ใช่แค่เรื่องของเซ็กซ์ทอยแน่นอนครับ\n\n-------------------------------------------------------------------------------------------------\n\nขอบคุณที่อ่านจนจบครับ\n\nอย่าลืมไปหาซื้อมาดูกันนะคร้าบ\n"}
