{"movie_name": "รีวิวหนังเรื่อง Unbroken", "text": "ให้ 7.5/10 หนังดราม่า ที่สร้างมาจากเรื่องจริงของ Louis Zamperini นักวิ่งโอลิมปิกซึ่งไปเป็นทหารจนต้องติดอยู่บนแพกลางทะเลถึง 47 วันก่อนที่จะถูกทหารญี่ปุ่นพบและถูกจับไปเป็นเชลยในสงครามโลกครั้งที่ 2 เขียนบทโดยพี่น้อง Coen ผลงานกำกับของ Angelina Jolie ซึ่งหนังเรื่องนี้ก็คว้ามาหลายรางวัลอีกเช่นกัน และล่าสุดเข้าชิง Oscar ทั้งหมด 3 สาขา\n\nสิ่งที่น่าจับตามองที่สุดสำหรับหนังเรื่องนี้น่าจะเป็นทางด้านภาพที่สวยงาม ในส่วนของเนื้อเรื่องนั้นในช่วงแรกหนังจะเล่าถึงความเป็นมาของการเป็นนักโอลิมปิกตัดสลับกับชีวิตทหารของตัวละครหลักในสงคราม ไปจนถึงการติดอยู่บนแพกลางทะเล ซึ่งน่าจะเป็นพาร์ทที่น่าสนใจ ตลกและสนุกที่สุดขอเรื่องนี้แล้ว\n\nเพราะหลังจากที่ขึ้นบก เนื้อเรื่องก็แผ่วลง ทั้งๆที่มีความรุนแรงมากขึ้น อาจจะเพราะเนื้อเรื่องทำให้ชวนสงสัยว่า จริงๆแล้วมันคือหนัง Y หรือไม่ ด้วยตัวนักแสดงญี่ปุ่นที่หน้าสวยเกินกว่าจะมาเป็นทหาร กับพฤติกรรมที่จ้องจะหาเรื่องตัวละครหลักอยู่ตลอดเวลา จึงดูเหมือนหนังเกย์ที่มีฉากให้สาว Y จิ้นกันเยอะเสียเหลือเกิน จนแอบนึกย้อนไปถึงฉากบนแพ ก็ยังมีฉากทำนองนี้อยู่เยอะ เมื่อดูไปมากๆและพบฉากจิ้นบ่อยเข้าๆก็ทำให้อดแอบรำคาญอยู่ไม่ได้\n\nการเป็นหนัง Y จริงๆแล้วก็ไม่ได้เป็นอะไรที่เสียหาย หากแต่ตัวละครญี่ปุ่นที่ดูๆไปก็หน้าคล้ายไมค์ พิรัชต์มาก ซึ่งคล้ายอย่างเดียวยังไม่พอ หน้าและการแสดงก็ยังแข็งเหมือนกันอีกต่างหาก Takamasa Ishihara จึงเหมาะสมที่จะได้รับคำพูดนี้ “คุณเป็นจุดอ่อนของทีม เชิญค่ะ” ที่สุด\n\nแต่ถ้าเปรียบเทียบกับหนังสงครามโลกครั้งที่ 2 ที่มีชนชาติญี่ปุ่นมาเกี่ยวข้องในหนังที่เพิ่งฉายไปเร็วๆนี้อย่าง The Railway Man (2013) แล้ว ส่วนตัวชอบ Unbroken มากกว่าค่ะ แม้ Jeremy Irvine จะหล่อกว่า Jack O'Connell ก็ตาม\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
