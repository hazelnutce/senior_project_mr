{"movie_name": "The Girl With All The Gifts เชื้อนรกล้างซอมบี้", "text": "หนังซอมบี้ที่เรียกได้ว่ากระแสการโปรโมทน้อยมาก แต่จากตัวอย่างก็น่าดูพอสมควรเลยล่ะ ผมก็เลยตัดสินใจดูซะเลย แล้วก็ไม่ผิดหวัง หนังมีหลากหลายอารมณ์ มีความลุ้นระทึก เครียด กดดัน ตลอดทั้งเรื่อง แต่ก็ต้องบอกว่าหนังไม่ใช่หนังตลาด อย่าคาดหวังอะไรที่มัน mass นะครับ\n\n\nเรื่องราวเกิดขึ้นเมื่อโลกกำลังถูกเชื้อไวรัวซอมบี้ยึดครอง มีเพียงเด็กผู้หญิงที่ชื่อ เมลเลนี เพียงคนเดียวที่จะหยุดและเปลี่ยนซอมบี้ให้กลับมาเป็นมนุษย์ได้อีกครั้งโดยการช่วยเหลือของ ครูจัสตินู รวมไปถึง จ่าเอ็ดดี้ ปาร์ค และ ด็อกเตอร์ คาล์ดเวลล์ ที่ต้องคิดค้นวัคซีนเพื่อหยุดทุกอย่างก่อนที่จะสายเกินไป\n\n\nหนังเปิดตัวได้น่าสนใจ ไม่ต้องเล่าอะไรมากความแต่ดูเข้าใจได้ว่าอะไรเป็นอะไร ไม่ต้องเล่าว่าเชื้อซอมบี้เป็นมายังไง หนังไม่ได้เอาการต่อสู้กับซอมบี้มาเป็นจุดขายหลัก แต่หนังหลายๆ ส่วนมารวมๆ กัน การปกป้องเด็กที่สามารถช่วยโลกได้ ความผูกพันระหว่างครูกับนักเรียน ความแข็งกร้าวแต่อ่อนโยนของทหาร ทำให้หนังมันค่อนข้างจะกลมกล่อมในหลายๆ อารมณ์ และหนังก็เล่าถึงเหตุการณ์ในสถานที่ต่างๆ ได้ดี ถึงแม้ว่าช่วงกลางเรื่องจะอืดไปหน่อย\n\n\nในหนังเราจะเห็นจินตนาการอะไรหลายๆ อย่างเกี่ยวกับการแพร่เชื้อซอมบี้ทีหนังเรื่องอื่นไม่มี ซึ่งมันเป็นไอเดียที่แปลกแหวกแนว แต่ก็เป็นอะไรที่โดดเด่นและไม่เหมือนใครดี ตอนจบก็สรุปได้ค่อนข้างโอเคนะ เป็นปลายเปิดแต่ก็ไม่ได้จบแบบงงๆ\n\n\nตัวละครในเรื่องมีอยู่แค่ 5 ตัว ที่เด่นสุดคงหนีไม่พ้นน้องซอมบี้ทดลอง กลายเป็นตัวนำของเรื่องเลยทีเดียว บทสำคัญทุกอย่างไปอยู่ที่น้องเค้าหมด ส่วนสาวสวย Gemma Arterton ที่ตอนนี้อ้วนปั้กขนาดเท่านักมวยปล้ำหญิงไปแล้ว เป็นเหมือนตัวรองที่ไม่ค่อยมีบทบาทเด่นอะไร เผลอๆ เด่นน้อยกว่า Glenn Close ที่เล่นเป็นด็อกเตอร์ คาล์ดเวลล์ ซะอีก ส่วนทหารอีกสองคนก็พอมีบทบาทพอสมควร แต่ไม่เด่นเท่าไหร่\n\n\nโดยรวมแล้วหนังเรื่องนี้ถือว่าเป็นหนังซอมบี้ที่แปลกกว่าเรื่องอื่น มีหลากหลายอารมณ์แต่กลมกล่อม ดูลงตัว ถึงไม่ได้ดีมาก แต่ก็เรียกว่าเกินคาด แต่อย่างที่บอกไม่ Mass นะครับ หนังไม่ได้ดูง่ายขนาดหนัตลาด ถ้าชอบก็คือชอบ แต่ถ้าไม่ชอบอาจจะบอกว่าหนังแย่เลย\n\nพูดคุยกันได้ที่เพจนะครับ >>> [Spoil] คลิกเพื่อดูข้อความที่ซ่อนไว้\n"}
