{"movie_name": "When Marnie Was There", "text": "ข่าวร้าย  Studio Ghibli เขาจะหยุดพักการสร้างไปอย่างไม่มีกำหนด ข่าวดี เรามี  ‘When Marnie Was There’  มาฉายให้ดูในโรงบ้านเรา\n\nอะนิเมะเรื่องทิ้งทวนก่อนหยุดยาวเรื่องนี้ “ฝันของฉันต้องมีเธอ” ดัดแปลงมาจากวรรณกรรมเยาวชนคลาสสิกปี 1967 ของ โจแอน จี. โรบินสัน ที่บอกเล่าเรื่องของเด็กสาววัย 14 คนหนึ่งที่มีปมในจิตใจ เธอเป็นคนเงียบ ขี้อาย เจ้าอารมณ์ และไม่ชอบการเข้าสังคม ด้วยอาการของหอบหืด โรคประจำตัวทำให้เธอถูกส่งตัวไปอยู่กับญาติในบ้านแถวชนบทเพื่อให้ได้อยู่กับอากาศดีๆ ที่นั่น\n\nเผื่อและหวังว่า อาการของเธอจะดีขึ้น\n\n\n\nตัวละครอย่าง อันนะ (หรือจะ อันนา ก็แล้วแต่) จริงๆ ก็คงเหมือนเป็นตัวแทนของใครหลายๆ คน เป็นพวกไม่ชอบสิ่งที่ตัวเองเป็น เธอไม่ชอบที่ต้องถูกพ่อแม่ทิ้งกลายเป็นลูกเลี้ยงของคนที่ไม่ใช่แม่ที่แท้จริง และได้รับรู้บางอย่างที่เธอรับไม่ได้ เธอได้เห็นบางสิ่งที่อยู่ในตัวมาร์นีย์และอยากเป็นแบบนั้นบ้าง แต่เราทุกคนก็คงได้รับรู้ว่า\n\nไม่มีใครหรอกที่ชีวิตจะสมบูรณ์แบบไปเสียทุกอย่าง\n\nคนที่เราอยากเป็นอย่างเขา จริงๆ แล้วเขาอาจจะมองว่าชีวิตเราดูดีกว่า ดูน่าเป็นกว่าอยู่ก็ได้ เพราะฉะนั้น ไม่จำเป็นต้องไปอิจฉาใคร หรืออยากเป็นเหมือนใครหรอก แม้แต่การหนีตัวเองก็อาจไม่ช่วยอะไร เพราะการอยู่กับสิ่งที่ตัวเองเป็นนั่นแหละที่ดีที่สุดสำหรับเราแล้ว\n\nมาร์นีย์และอันนะก็ส่งพลังแห่งชีวิตเราได้…ไม่น้อยทีเดียว\n\nWhen Marnie Was There | http://bit.ly/1zZ9Vpa\n"}
