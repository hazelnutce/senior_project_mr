{"movie_name": "Lone Survivor : ปฏิบัติการพิฆาตสมรภูมิเดือด", "text": "       เรื่องจริงจากปฏิบัติการเรดวิงของนาวิกโยธินหน่วยซีล 4 นาย ที่ถูกล้อมโจมตีกลางภูเขาในอัฟกานิสถาน ระหว่างปฏิบัติภารกิจลับเพื่อต่อต้านผู้นำกลุ่มอัลไคด้า พวกเขาถูกปล่อยให้เอาตัวรอดอย่างโดดเดี่ยว ไร้ความช่วยเหลือ ถูกล้อมไปด้วยศัตรูติดอาวุธสงครามครบมือ และเมื่อถึงจุดปะทะ ทั้งสี่จำต้องต่อสู้ด้วยความเข้มแข็งและกล้าหาญจนถึงที่สุด เพื่อที่จะเอาชีวิตให้รอดจากนรกกลางป่านี้ไปให้ได้\n\n       หนังแอคชั่นดราม่าที่สร้างอิงจากเรื่องจริง โดยจะเล่าถึงชีวิต ประวัติ นิสัยและความสัมพันธ์ของตัวละครหลักในค่ายทหารคร่าวๆ ก่อนที่จะเริ่มเข้าสู่ภารกิจ โดยช่วงแรกอาจจะดูเรื่อยเปื่อยน่าเบื่อไปนิด แต่หลังจากมี่เข้าสู่ฉากรบแล้ว ก็สามารถบิ้วอารมณ์ให้อินได้ตลอดเรื่อง บุกตะลุยยิงกันสนั่นลั่นป่า ทั้งเครียด ทั้งโหด ดิบเถื่อนและสยอง แต่ก็สนุก ตื่นเต้นและทำให้ลุ้นได้ตลอดทั้งเรื่อง บางช่วงก็ดูโหดและรุนแรงซะจนเจ็บแทน แถมยังมีช่วงที่ซึ้งและสะเทือนใจสุดๆอีกด้วย เล่นเอาน้ำตาซึมเลย\n\n       จุดที่ผมว่าเรื่องนี้ทำได้ดีก็คือ เรื่องของอารมณ์ต่างๆที่สามารถสื่อออกมาได้ดี ซึ้ง และเข้าใจไปถึงพฤติกรรมและสัญชาตญาณของคนได้เป็นอย่างดี และอีกจุดที่ผมชอบก็คือ เรื่องของการใช้ sound ประกอบ ที่สามารถเลือกใช้ได้ดี อย่างฉากสู้รบที่ไม่ได้ใช้ดนตรีใดๆในการบิ้วอารมณ์เลย มีแต่เสียงปืนสดๆ แต่กลับทำให้เราอินยิ่งกว่าเดิม หรือบางฉากก็ใช้ดนตรีมาช่วยเสริมอารมณ์ให้อินกับหนังมากขึ้น เก่งมากเลยครับ\n\n       โดยรวมถึงแม้จะเป็นหนังที่เนื้อเรื่องจะดูไม่ได้มีอะไรแปลกใหม่มากนัก เหมือนจะเน้นลุยกันเป็นหลัก แต่ก็ทำได้ดี มีความเป็นดราม่าสะเทือนใจ สรรเสริญเหล่าวีรบุรุษผู้กล้าหาญทุกคนที่เข้าร่วมปฏิบัติการนี้ครับ\n9/10\n"}
