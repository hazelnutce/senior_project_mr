{"movie_name": "The End : ผู้หญิงเลือกได้", "text": "       เมื่อหญิงสาวหน้าตาสวย รูปร่างระดับนางแบบอย่างแอล จับได้คาหนังคาเขาว่าแฟนของเธอแอบไปมีอะไรกับผู้หญิงอื่น เธอจึงตัดสินใจที่จะหนีจากความเจ็บปวดและความทรมานโดยบอกเลิกกับเขา และชวนมิ้นท์ เพื่อนรักสาวไปเที่ยวผับและตั้งใจที่จะปล่อยตัวกับผู้ชายไม่เลือกหน้า ซึ่งเหตุการณ์ในครั้งนี้ จะเปลี่ยนมุมมองความรักของเธอตลอดไป โดยที่ตัวเธอเองก็คาดไม่ถึง\n\n       ระหว่างผู้ชายสามคนที่เข้ามาในชีวิตของเธอ ไม่ว่าจะเป็นชายหนุ่มนิสัยดีที่เธอพบในผับ, หนุ่มบาร์เทนเดอร์ขี้เล่นจอมกะล่อน หรือเธอจะยอมกลับไปคืนดีกับแฟนเก่าที่ตามมาขอคืนดี ซึ่งมีเพียงเธอเท่านั้นที่จะตอบได้ว่า เธอจะเลือกความรักของเธอให้เป็นไปอย่างไร\n\n       เป็นหนังดราม่าสุดอินดี้ เน้นมุมกล้องดีๆ ภาพสวยๆ สามารถดึงเสน่ห์ของนักแสดงออกมาได้อย่างสวยงาม แถมนางเอกยังสวยขั้นเทพ ภาพเลยยิ่งออกมาแบบมีออร่าสุดๆ\n\n       แต่บทหนังเหมือนดัดแปลงมาจากหนังสั้นเลยอาจจะรู้สึกค่อนข้างยืดเล็กน้อย บทพูดก็พูดตามสไตล์หนังอินดี้ คือพูดตามบทแบบไม่ใส่อารมณ์ มีมุขกวนๆโดนๆเกินคาด โดยรวมแล้วดีกว่าที่คิด แต่อาจจะไม่ใช่แนวของคนทั่วไปซักเท่าไหร่ครับ (เอาจริงๆคือ แค่ไปดูนางเอกก็คุ้มแล้วนะ หึหึ)\n8/10\n"}
