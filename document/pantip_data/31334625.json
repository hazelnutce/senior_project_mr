{"movie_name": "Young Detective Dee: Rise of the Sea Dragon : ตี๋เหรินเจี๋ย ผจญกับดักเทพมังกร", "text": "       ในสมัยพระนางบูเช็กเทียน ได้เกิดสงครามระหว่างประเทศขึ้น พระนางจึงได้ส่งกองเรือรบมุ่งหน้าข้ามทะเลไปถล่มกองทัพศัตรูให้สิ้นซาก แต่กองทัพนับแสนของพระนางกลับถูกเงาลึกลับบางอย่างจากใต้น้ำทำลายลงเพียงชั่วข้ามคืนในระหว่างที่เดินทางอยู่กลางทะเล\n\n       บรรดาชาวเมืองต่างเชื่อกันว่า เทพมังกรคือต้นเหตุของเรื่องนี้ เนื่องจากทหารเรือออกเดินทางในยามวิกาลโดยที่ไม่ยอมเซ่นไหว้บวงสรวงเทพมังกรก่อน ทำให้เทพมังกรอาละวาดจมเรือรบทุกลำ ด้วยเหตุนี้ชาวเมืองจึงได้ส่งหญิงสาวคณิกาที่สวยที่สุดในเมืองไปบูชายัญ โดยนำนางไปขังไว้ที่วัดเทพมังกรเป็นเวลาสามปี เพื่อลดความพิโรธของเทพมังกร\n\n       แต่พระนางบูเช็กเทียนไม่เชื่อเรื่องเหลวไหลพรรคนี้ จึงได้ออกคำสั่งให้หัวหน้าผู้พิพากษาของเมืองหลวงทำการสืบสวนเรื่องนี้เป็นการด่วน เพื่อค้นหาว่าใครคือผู้อยู่เบื้องหลังของเรื่องนี้กันแน่ โดยให้เวลาเพียงสิบวันเท่านั้นก่อนที่เขาจะโดนตัดหัว\n\n       ประจวบเหมาะกับที่ตี๋เหรินเจี๋ย นักสืบฝีมือเยี่ยมที่เดินทางย้ายมารับราชการประจำอยู่ที่เมืองหลวงพอดี ทำให้ทั้งคู่ต้องร่วมมือกันเพื่อสืบหาความจริง รวมไปถึงตัวคนร้ายในคดีนี้ ก่อนที่ทุกอย่างจะสายเกินไป\n\n       เป็นหนังจีนกำลังภายในที่เน้นเนื้อเรื่องไปที่การสืบสวนเพื่อค้นหาความจริง เล่าเรื่องสนุก ตื่นเต้นและน่าติดตามตลอดทั้งเรื่องเลยหละ ประกอบกับมุขต่างๆที่มีความกวนอยู่ในบทอยู่แล้ว แถมยังมีทีมพันธมิตรมาช่วยพากษ์เสริมให้ฮายิ่งขึ้นไปอีก\n\n       ฉากที่ต้องบู๊กันก็สนุกได้ใจ ดูง่าย ไม่มึน เทคนิคการต่อสู้ตามสไตล์หนังจีนกำลังภายใน บินไปบินมา แบบใช้สลิงใช้ CG กันทั้งเรื่อง แต่ด้วยเหตุที่มันพยายามทำให้ดูอลังการ แต่ CG กลับไม่ถึงขั้น ดูแล้วภาพหลอกตาโคตรๆ เลยแอบเซ็งตรงจุดนี้ไปบางเล็กน้อย\n\n       แต่ถึงอย่างนั้นก็เถอะ โดยรวมก็ถือว่าเป็นหนังที่น่าดูอีกเรื่อง เนื้อเรื่องสนุกใช้ได้ บู๊กันอย่างเมามันส์ มีมุขยิงกันตลอดทั้งเรื่อง และมีฉากกวนๆเรียกเสียงฮาอีกด้วย ถ้าใครได้มีโอกาสดูเรื่องนี้แล้ว อย่าลืมอยู่รอดู End Cradit ด้วยนะ อย่างฮา.. ฮิ ฮิ\n7/10\n"}
