{"movie_name": "Zootopia", "text": "ออกตัวก่อนเลยว่าเพิ่งเคยเขียนกระทู้รีวิวเป็นครั้งแรกค่ะ ผิดถูกประการใดต้องขออภัยตัวโตๆไว้ตรงนี้เลยนะคะ\nว่าแล้วก็เริ่มกันเล้ย\n\n\n(ไม่รู้จะเริ่มเรื่องยังไงให้แปะรูปไว้ก่อนเป็นดี ฮาาาาาา)\n\n[Spoil] คลิกเพื่อดูข้อความที่ซ่อนไว้\n\n\n\n\n\n\n\n\n\n\n\n\nสำหรับเรื่องนี้ เราไม่ได้คาดหวังอะไรสูงมาก แต่รู้สึกประทับใจจากทีเซอร์เลยตัดสินใจแน่ๆว่ายังไงก็จะไปดู พอดีกับที่โรงแถวบ้านเปิดรอบ Sneak preview เลยจัดไปซักดอก ซึ่งพอได้ดูแล้วปรากฎว่า... อึ้งไปเลย เราอินมากกกกกกกกกกกกกก นั่งอมยิ้มทั้งเรื่อง อาจมีเรื่องจังหวะการเดินเรื่องในช่วงแรกๆจะดูเร็วไปบ้างเพราะเวลามีจำกัด แต่หลังจากนั้นเนื้อเรื่องสามารถดึงให้เราจดจ่อได้แบบไม่วอกแวกทำอะไรเลย คือทีแรกเราคิดแค่ว่ามันจะขายเฉพาะความฮา แต่กลายเป็นว่าประเด็นที่หนังเรื่องนี้เอามาเล่นเราว่ามันให้ข้อคิดที่ดีมาก เช่นเรื่องความพยายามและการมองคนโดยไม่ตัดสินจากภายนอก ซึ่งเด็กๆน่าจะเข้าถึงได้ง่ายด้วย เพราะรูปแบบการนำเสนอที่ตรงไปตรงมา จุดประสงค์ของเรื่องบอกผ่านแทบจะทุกคำพูดและการกระทำของตัวละคร\n\nส่วนด้าน CG และเพลงประกอบก็ทำออกมาได้ดีมากสมชื่อดิสนีย์ คือไม่มีที่ให้ติจริงๆค่ะ แต่ละฉากเหมือนอยู่ในฝัน เป็นเมืองที่เหมือนฝันมากถึงมากที่สุด ส่วนตัวเราชอบฉากที่จูดี้นั่งรถไฟเข้าเมืองเป็นครั้งแรกมากค่ะ จังหวะที่รถไฟแล่นไปพร้อมกับเพลงของเจ๊ชากีร่าคลอขึ้นเป็นอะไรที่ฟินมากๆ เพราะไม่ใช่แค่แม่กระต่ายสาวที่ตื่นเต้นกับซูโทเปีย แต่กลายเป็นว่าคนดูอย่างเราๆเองก็พลอยตื่นตาตื่นใจไปกับนางด้วย แถมสัตว์น้อยใหญ่ในเมืองก็แสนจะน่ารักน่าเอ็นดู ดูแล้วหัวใจพองโตแทบจะลอยติดเพดานโรงหนังเลยทีเดียว\n\nสรุปคือเรื่องนี้เราให้ 10/10 เลยค่ะ ประทับมากถึงมากที่สุด (ถึงจะให้ 4.5 ดาวก็เถอะ กลัวให้ 5 ดาวแล้วจะเป็นการอวยเกินไป ถถถถ) สำหรับใครที่ผ่านมาอ่านกระทู้นี้ แนะนำให้พาครอบครัวหรือแฟนไปดูนะคะ เราคิดว่าเป็นอนิเมชั่นดิสนีย์ที่คุ้มค่าตั๋วที่สุดเรื่องนึงเลย ทั้งบทฮา บทดราม่า บทผจญภัย และแง่คิดดีๆ เรื่องนี้มีให้ครบจริงๆค่ะ\n\n**มี Edit คำผิดเล็กน้อยค่ะ ตอนพิมพ์เบลอไปนิด**\n\nแก้ไขข้อความเมื่อ 23 กุมภาพันธ์ 2559 เวลา 17:10 น."}
