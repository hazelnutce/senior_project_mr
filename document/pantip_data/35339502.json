{"movie_name": "sing street", "text": "“ที่ใดมีดนตรี ที่นั่นมีชีวิต”\n\nผมคิดว่าข้อความข้างต้น น่าจะเป็นคำนิยามที่ดีให้กับหนังเรื่องนี้ Sing Street\nเพราะนี่คือภาพยนตร์รัก ที่เล่าเรื่องได้อย่างซาบซึ้ง สวยงาม ผ่านบทเพลงไพเราะที่แสนยอดเยี่ยม\n\nแม้เราจะรู้กันอยู่แล้วว่า ผู้กำกับเรื่องนี้ เป็นจอมเนิร์ดเพลงที่เคยกำกับหนังเพลงมาถึงสองเรื่อง\nนั่นคือ Begin Again และ once ซึ่งอยู่ในระดับขึ้นหิ้งทั้งคู่\n\nมารอบนี้ ผู้กำกับ จอห์น คาร์นีย์ เลือกนำเอาชีวิตวัยเด็กของตัวเอง\nที่อยู่ในไอร์แลน บ้านจน ถังแตก จนต้องย้ายโรงเรียนจากเอกชน\nไปอยู่โรงเรียนรัฐซอมซ่อ แถมถูกเพื่อนแกล้ง อยากตั้งวงดนตรีก็ไม่ได้ตั้ง\nแล้วหนำซ้ำ ยังไปชอบหญิงสาวที่อายุมากกว่าตัวเองเสียอีก\n\n\nด้วยความที่ “ความฝัน” ในวัยเด็กของผู้กำกับ\nช่างระหกระเหิน เป็นความหวังลมๆแล้งๆแบบเลื่อนลอย\nทำอะไรก็ไม่ได้ดังใจ แม้กระทั่งจะเข้าไปคุยกับคนที่ชอบ ก็ยังไม่กล้า\n\n\nมาวันนี้ โจทย์ชีวิตของเขา\nคงเป็นโจทย์ที่หลายๆคนอยากทำได้\nไม่เว้นแม้แต่ตัวเขาเอง\nนั่นก็คือ\n\nหากย้อนเวลากลับไปได้\n“ขอย้อนกลับไปคืนความสุข มอบความฝันทั้งหมด\nแก้ไขความทรงจำในวัยเด็กอีกครั้งให้เป็นจริงขึ้นมา”\n\n(ถึงแม้ว่ามันจะเป็นจริงได้เพียงแค่ในโลกภาพยนตร์ก็ตาม)\n\n\nและนั่น คือที่มาของหนังเรื่องนี้\nหนังที่กลั่นเอา ปมอดีตที่ซ่อนอยู่ในใจ\nความฝันบางอย่าง ที่เราหลงลืมไปในวัยเด็ก\nแล้วปล่อยให้ความเป็นผู้ใหญ่พัดพาเราไปตามเส้นทางแห่งกาลเวลา\nให้ห่างหายจากช่วงชีวิตหนึ่งที่เราเคยอยากมี เคยอยากเป็น\nจนบางครั้ง ในชีวิตเรา แทบหลงลืมไปแล้วว่า\n\n“ความฝันของเราที่แท้จริง มันคืออะไร?”\n\n\nหนังเรื่องนี้ได้ตอกย้ำศรัทธาบางอย่าง\nให้กับทุกๆคนที่เข้ามาดู ชวนตั้งคำถามถึง\nสิ่งที่เราเชื่อ หรือ ชีวิตที่เราอยากจะให้เป็น\nโดยยกกรณีอย่างตัวเอกในเรื่องอย่าง “คอสโม”\nผู้มีความฝันง่ายๆ อย่างการแอบหลงรักสาวคนหนึ่งที่อายุมากกว่า\nแล้วอยากทำตัวให้ดีพอให้เขามารักด้วยการเปลี่ยนแปลงตัวเอง เริ่มต้นจากการแต่งเพลงและตั้งวงดนตรี\n\nแต่ใครจะคิดว่า\n“การตัดสินใจเปลี่ยนแปลงตัวเองในวันนั้น” นี่แหละ\nมันเป็นจุดเริ่มต้นที่จะทำให้เขาพบเจอความฝันอีกมากมาย\nที่จะเปลี่ยนชีวิตเขาไปได้ตลอดกาล\n"}
