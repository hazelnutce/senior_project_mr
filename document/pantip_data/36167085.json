{"movie_name": "ไซอิ๋ว 2017 คนเล็กอิทธิฤทธิ์ใหญ่", "text": "สัปดาห์ที่แล้วผมไม่สนใจหนังเรื่องอะไรเท่าไหร่เลย เรื่องที่อยากดูในสัปดาห์นี้ก็ดูไปแล้ว เลยขอดูไซอิ๋วที่มี โจวซิงฉือ เป็นโปรดิวเซอร์ซะหน่อยว่าจะออกมาเป็นยังไง เพราะผมก็มีบางอย่างที่ชอบและไม่ชอบในการตีความหนังของโจวซิงฉือที่ผ่านมาเหมือนกัน\n\nเรื่องนี้เป็นตอนต่อของเรื่องราวจาก ไซอิ๋ว 2013 Journey to the West - Conquering the Demons หลังจากสังหารแม่นางต้วนในภาคที่แล้ว ตอนนี้ซุนหงอคงถูกพระถังซำจั๋งกำราบและกลายเป็นลูกศิษย์คนหนึ่งของเขา พระถังซำจั๋งยังคงมุ่งหน้าสู่ชมพูทวีปพร้อมด้วยซุนหงอคง ซัวเจ๋งและตือโป๊ยก่าย พวกเขาได้เผชิญหน้าและสู้รบกับปีศาจมากมายระหว่างการเดินทางที่หฤโหดครั้งนี้ การต่อสู้กับพวกปีศาจหลายต่อหลายครั้งผลักดันให้พวกเขาเติบโตขึ้น และเรียนรู้ที่จะกลายเป็นคนที่ดีกว่าเดิม\n\nอย่างที่บอกผมมีส่วนที่ชอบและไม่ชอบในการตีความเนื้อหาของโจวซิงฉือพอสมควร เพราะตัวผมเองเป็นคนที่ชอบวรรณกรรมไซอิ๋วมากๆ ในเรื่องของเนื้อหาและอิทธิฤทธิ์ปาฏิหารย์ การต่อสู้และธรรมะสอนใจ แต่กับของโจวซิงฉือสิ่งที่ผมไม่ค่อยชอบคือการเอามุขตลกโปกฮาใส่ลงไปในความเป็นไซอิ๋ว ซึ่งบางคนอาจจะชอบ แต่ผมว่าไซอิ๋วมันมีความสนุกสนานและความตลกในตัวของมันเองอยู่แล้ว แต่โจวซิงฉือใส่เข้าไปซะเละเทะ ซึ่งในช่วงแรกของเรื่อง มันกลายเป็นหนังเลอะเทอะที่มีเส้นเรื่องไซอิ๋วพาดอยู่ไปเลย\n\nพอเข้าช่วงกลางเรื่องช่วงที่หนังพาคนดูไปเจอกับปิศาจ หนังก็เริ่มซีเรียสขึ้น เริ่มไม่มีมุขตลกไร้สาระสักเท่าไหร่ ยิ่งสู้กันนานขึ้นหนังยิ่งเพิ่มความสนุกเข้ามาให้คนดูได้เสพย์มากขึ้นเรื่อยๆ สิ่งที่ทำให้ความสนุกมันเพิ่มมากขึ้นอย่างทวีคูณคือโปรดักชั่นที่ใช้ CG ทำฉากต่อสู้ออกมาได้อลังการมากๆ ดูแล้วขนลุกไปกับความยิ่งใหญ่ของโปรดักชั่นที่ทำออกมาอย่างดีจนหนังสนุกขึ้นเยอะเลย ยิ่งช่วงท้ายนี่แบบว่าโหยยยย สุดยอดแห่ง CG อาจจะไม่ได้เนียนมาก แต่มันดูยิ่งใหญ่จนน่าตกใจ\n\nถ้าจะถามว่าหนังดีมั๊ย ส่วนตัวผมว่าไซอิ๋วก็ยังเป็นหนังที่ดูสนุก ไม่ว่าจะทำมากี่เวอร์ชั่นก็ตาม แต่เวอร์ชั่นนี้ถ้าลดความไร้สาระในมุขตลกออกไปบ้าง ผมจะชอบมากกว่านี้ครับ\n\nพูดคุยเพิ่มเติมได้ที่เพจนะครับ >>> https://www.facebook.com/DooNangGunMai/\n"}
