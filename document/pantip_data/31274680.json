{"movie_name": "Captain Phillips (2013)", "text": "‘Captain Phillips’ คือ หนังที่สร้างจากเรื่องจริงที่นำองค์ประกอบดีๆ มายำรวมกันได้อย่างเหมาะเจาะลงตัวเป็นที่สุดเรื่องหนึ่ง กำกับโดย Paul Greengrass ผู้มีเครดิตมาจากทั้ง The Bourne Supremacy, United 93, The Bourne Ultimatum และ Green Zone เขียนบทโดย Billy Ray\n\n\n\nหนังเล่าย้อนไปก่อนที่กัปตันฟิลลิปส์จะออกเรือเพียงไม่นาน เล่าเพียงนิดเดียวก็ขึ้นเรือออกทะเลกันเลย และเช่นกัน เพียงไม่นาน เหล่าโจรสลัดก็โผล่มาในจอ เหตุการณ์ช่วงแรกนั้นเหมือนจะถูกเล่าอย่างกระชับ เอาแค่พอให้รู้ว่าเกิดอะไรขึ้นบ้างเพียงเท่านั้น และเมื่อมันเกิดขึ้น ผู้เป็นกัปตันแก้ไขสถานการณ์อย่างไร และลูกเรือแต่ละคนตอบสนองกับสถานการณ์ในรูปแบบใด\n\nแต่ทั้งนี้ทั้งนั้น ดูเหมือน Tom Hanks จะเป็นคนแบกทั้งเรื่องนี้ไว้แต่เพียงผู้เดียว\n\nหนังระทึกหัวใจกันตั้งแต่เริ่มต้นได้เพียงไม่นาน ยิ่งเรื่องราวผ่านไปถึงครึ่งหลัง การดำเนินเรื่องกลับยิ่งบีบคั้น ทุกอย่างดำเนินไปอย่างเชื่องช้าทว่ามีรายละเอียดของเหตุการณ์ ผสานกับงานเพลงประกอบที่เข้ากันได้อย่างเยี่ยมยอด\n\nผู้กำกับค่อยๆ เพิ่มระดับความเข้นข้นมากขึ้นเรื่อยๆ จนคนดูอาจต้องถอนหายใจอยู่หลายครั้ง นั่งไม่ติดเก้าอี้คอยลุ้นว่าเหตุการณ์จะจบลงเช่นใด เรื่องราวมันยืดยาวไปไกลกว่าที่เราได้เห็นในตัวอย่างหนังมาก ช่วงสุดท้ายนั้นบีบหัวใจสุดขีด\n\n‘Tom Hanks’ สมควรได้รับคำชื่นชมจริงๆ\n\nหนังเข้าฉายจริง 2 มกราคม 2557 โน่นเลย แต่แว่วจะรอบ Sneak Preview ช่วงกลางเดือนธันวาครับ\n\nอ่านเพิ่มเติม ได้ที่ http://bit.ly/18UxIZD\n"}
