{"movie_name": "Spotlight", "text": "[Mini-Review] Spotlight คนข่าวคลั่ง (ไม่สปอยเนื้อหาสำคัญ)\n.\nภาพยนตร์สร้างจากเรื่องจริงของทีมนักข่าวจากหนังสือพิมพ์ The Boston Globe ที่พยายามสืบสวนเพื่อเปิดโปงคดีการล่วงละเมิดทางเพศเด็กชายในศาสนจักรคาทอลิกท้องถิ่น ตัวหนังนำเสนอเรื่องราวการทำงานของทีมนักข่าวแบบไม่หวือหวาแต่มีความสมจริงเป็นอย่างมาก เรื่องราวภายในหนังส่วนใหญ่ถูกนำเสนอผ่านบทพูดซึ่งบางช่วงอาจราบเรียบ แต่ก็มีบางช่วงที่ลุ้นระทึกตามรูปแบบการสอบสวนและสภาพการทำงานของทีมข่าว กระนั้นแล้วเนื้อหาและประเด็นของหนังกลับเข้มข้นขึ้นตลอดทั้งเรื่อง ก่อนจะเปิดโปงความลับในช่วงท้ายที่ทำเอาศรัทธาของตัวละครและผู้ชมสั่นคลอนกันได้เลย หนังมีมิติของเนื้อหาและตัวละครที่ยอดเยี่ยมมากทั้งรูปแบบการทำงาน วิถีชีวิต และจรรยาบรรณของสื่อ อีกทั้งยังกล้าตีแผ่ความดำมืดของศาสนาที่ความถูกต้องและศรัทธาไม่อาจเดินหน้าไปบนเส้นทางเส้นเดียวกัน ไม่ควรพลาดด้วยประการทั้งปวงครับ\n.\nMy Score : 9.5/10\n\n"}
