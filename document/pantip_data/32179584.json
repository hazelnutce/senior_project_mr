{"movie_name": "ภาพยนตร์ Maleficent", "text": "พึ่งเคยเขียนรีวิวลงพันทิปเป็นครั้งแรก ผิดถูกยังไงขออภัยด้วยนะครับ\nMaleficent นี่เป็นภาพยนตร์ที่ผมรอคอยมาตั้งแต่มีการประกาศอย่างเป็นทางการแล้วครับว่าจะสร้างและโจลี่เข้าร่วมแสดงซึ่งโจลี่เป็นนักแสดงคนโปรดของผมตั้งแต่เด็กๆแล้วครับ เลยอยากดูมาก รอคอยมานานมากๆ พอวันนี้เปิดรอบพิเศษก็เลยรีบไปดู\nสิ่งที่ประทับใจมากๆเลยจากหนังก็คือ การแสดงของโจลี่ที่ทรงพลังเหลือเกิน บางฉากก็แสดงได้สะเทือนอารมณ์มากๆ เพื่อนเราที่ไปดูด้วยอินจนร้องไห้เลย คือถ้าหนังไม่มีโจลี่นี่จะไม่ดูยิ่งใหญ่เท่านี้ พูดถึงงานภาพ เรื่องนี้งานภาพเลิศล้ำมากครับ ภาพสวยกว่า alice in wonderland และ Oz The Great and Powerful เรียกได้ว่าเนรมิตฉากต่างๆได้ดีมาก ซึ่งก็ไม่น่าแปลกใจ เพราะผู้กำกับเรื่องนี้ก็คือ Robert Stromberg ที่เคยได้รางวัลออสการ์สาขา Best Achievement in Art Direction จากเรื่อง Avatar มาแล้ว พอมาเรื่องนี้ก็เนรมิตฉากต่างๆซะเลิศล้ำเลย นางฟ้า 3 ตัว ไม่ได้มีบทเด่นอะไรมากครับ แต่มาสร้างสีสันได้ดีที่เดียว (คนขำทั้งโรง) เจ้าชายออกนิดเดียวครับ เรียกได้ว่าเป็นตัวประกอบ 55555 ฟีลกูดเกือบทั้งเรื่องนะครับ ตอนแรกนึกว่าจะดาร์กมากกว่านี้\nส่วนในเรื่องของสัตว์วิเศษต่างๆก็ทำออกมาได้ดีมากทีเดียว แฟนตาซีมาก\nสิ่งที่ไม่ค่อยชอบเท่าไหร่ก็คือความยาวของหนัง คืออยากให้ยาวกว่านี้ซักครึ่งชม.ครับจะดีมากๆ แล้วก็เล่าเรื่องห้วนไปนิด ถ้าเล่าเรื่องมีชั้นเชิงกว่านี้จะไร้ที่ติมาก แต่โดยรวมแล้วก็ถือว่าเป็นการนำเอาเจ้าหญิงนิทรามาตีความใหม่ได้อย่างยอดเยี่ยมทีเดียว สำหรับใครที่ชอบแฟนตาซี ไปดูเรื่องนี้แล้วจะชอบแน่ๆครับ ส่วนใครที่เป็นแฟนคลับดิสนีย์อยู่แล้ว เรื่องนี้พลาดไม่ได้เลยแหละครับ ส่วนใครที่เป็นแฟนคลับโจลี่อยู่แล้ว ไปดูเรื่องนี้แล้วจะรักเธอมากขึ้น เพราะเธอแสดงได้เหนือชั้นจริงๆ สรุปเลยก็คือแค่เข้าไปดูงานภาพที่เริดมากๆกับการแสดงของโจลี่ก็คุ้มค่าตั๋วทุกบาทแล้วครับ\n"}
