{"movie_name": "OT ผี Overtime, The Couple รัก ลวง หลอน, The Eyes Diary คนเห็นผี", "text": "หนังผีไทยออกมาชนกันสามเรื่องแบบนี้ เลยอยากรีวิวสั้นๆ จากความรู้สึกของเรา เพื่อเป็นข้อมูลสำหรับคนที่กำลังคิดว่าจะดูเรื่องไหนดีนะคะ\nบอกข้อมูลแนวเราก่อนนิดนึง เราเป็นคนที่ดูหนังได้ทุกแนวดูได้หมด แนวที่ชอบมากสุดคือแนวสืบสวนสอบสวน แนวที่ชอบน้อยสุดคือแอ็คชั่น\n1.    OT ผี Overtime\nเป็นหนังภาคต่อจากเรื่องตีสาม ตอนโอที แต่ภาคต่อเนื้อเรื่องไม่ได้มีความ overtime ใดๆ ทั้งสิ้น คงชื่อเรื่องให้รู้ว่าเป็นภาคต่อเท่านั้นเอง ฝีมือสามนักแสดงนำ (หรืออาจจะเรียกว่า 2 นักแสดงนำ+1 นักแสดงรับเชิญก็ได้) การันตีความเข้มข้น เนื้อเรื่องมีความสนุก ลุ้นอยู่ตลอดเรื่อง เดาไม่ถูก อย่างที่โปรโมท ว่าตัวละครเจอ ผี หรือ แผน ส่วนความหลอนไม่ค่อยเท่าไหร่ ตุ้งแช่มาเป็นพักๆ ให้คะแนน 8.5/10\n2.    The Couple รัก ลวง หลอน\nส่วนตัวคิดว่าเป็นหนังรักที่มีผีและความตายเข้ามาเกี่ยวข้อง ความรักของสามีภรรยา ความรักของครอบครัว การตัดสินใจบางอย่างที่ผิดพลาดจนทำให้เกิดเรื่องราวตามมา ปมของเรื่องเดาไม่ยากเท่าไหร่ เรื่องนี้ความหลอนพอควร นักแสดงเล่นดีทุกคน และสำหรับออมและกอล์ฟถือว่าประสบความสำเร็จกับการพลิกบทบาทจากวัยรุ่นใสๆ  องค์ประกอบศิลป์ต่างๆ สมจริง ดูมีความตั้งใจใส่ใจรายละเอียด ให้คะแนน 8/10\n3.    The Eyes Diary คนเห็นผี\nเป็นหนังครบรส ซึ้ง หลอน ฮา มีทุกรส แต่ไม่สุดสักแนว แต่โดยรวมแล้วก็ดูได้ การกระทำของตัวละครไม่ค่อยมีเหตุผลรองรับเท่าไหร่ แต่ก็พอหยวนๆ ได้เพราะตัวละครเป็นวันรุ่นที่เอาอารมณ์เป็นใหญ่อยู่แล้ว มีบางฉากที่หนังพยายามบิ๊วอารมณ์มากๆ แต่เรากับคนข้างๆ กลับขำซะงั้น เพราะรู้สึกว่าไม่ค่อยสมเหตุสมผลเท่าไหร่ นักแสดงเล่นดีเสมอตัว ความหลอนจะออกแนวหลอนจากเอ็ฟเฟ็คสภาพผี กับความตุ้งแช่มากกว่า ให้คะแนน 7/10\n\nสรุปแล้วถ้ามีตังค์ มีเวลาก็ดูได้ทั้งสามเรื่องไม่เสียดายอะไร แต่ถ้าเลือกได้เรื่องเดียว สำหรับเราเลือก OT เพราะชอบในความสนุกลุ้นตลอดเวลา แต่ถ้าดูเอาข้อคิดเอาสาระตัดเรื่อง OT ออกไปได้เลย เลือกอีกสองเรื่องน่าจะดีกว่า\n\nแก้ไขข้อความเมื่อ 30 ตุลาคม 2557 เวลา 13:51 น."}
