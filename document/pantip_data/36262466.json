{"movie_name": "Life 2017", "text": "สัปดาห์นี้หนังที่ดึงความน่าสนใจของผมได้ ก็มีแค่เรื่องนี้นี่แหละ ที่พอจะทำให้ผมตัดสินใจซื้อตั๋วเข้าไปดูได้อยู่ หนังสไตล์เอเลี่ยนที่หลุดเข้าไปในยานแล้วก็ไล่ฆ่าคนในยานไปเรื่อยๆ จริงๆ มันก็คงไม่ได้ต่างอะไรกับเรื่องที่เคยดูๆ มา แต่ก็เอาน่ะมันไม่มีอะไรดูนี่นา\n\nเรื่องราวของ Life เล่าภารกิจของ 6 นักบินอวกาศบนสถานีอวกาศนานาชาติ ที่สร้างการค้นพบครั้งใหญ่ที่สุดในประวัติศาสตร์ของมนุษย์ โดยค้นพบหลักฐานเกี่ยวกับสิ่งมีชีวิตบนดาวอังคารเป็นครั้งแรก แต่เมื่อพวกเขาเก็บข้อมูลเพื่อนำไปวิจัย ผลลัพธ์ที่ออกมากลับไม่เป็นไปอย่างที่คิด แถมค้นพบเกี่ยวกับสิ่งมีชีวิตบางอย่างที่ฉลาดเกินกว่าใครจะจินตนาการ\n\nสารภาพว่าตอนต้นเรื่องผมแอบหลับ เพราะหนังเกริ่นเรื่องได้เนือยมากๆ เรียกว่าไปเนิบๆ ไม่มีอะไรน่าตื่นเต้น จนกระทั่งตัวเอเลี่ยนเริ่มออกฤทธิ์นั่นแหละ หนังเลยเริ่มตื่นเต้นขึ้น ด้วยความที่นักแสดงแม่เหล็กสองคนอย่าง Jake Gyllenhaal และ Ryan Reynolds ดูเหมือนจะทำให้หนังน่าดูมากในตัวอย่าง แต่พอเอาเข้าจริง ทั้งสองคนก็ไม่ได้มีอะไรที่ทำให้หนังพีคขึ้นเท่าไหร่เลย กลับเป็นตัวเอเลี่ยนปลาดาวซะอีกที่ดูมีบทบาทเป็นพระเอกที่แบกหนังไว้ทั้งเรื่อง\n\nด้านโปรดักชั่นเอาเป็นว่าฉากต่างๆ เหมือนนั่งดู Gravity แต่ดร็อปความเจ๋งของฉากลงมาพอสมควร หนังสร้างสถานีอวกาศมาซะใหญ่ แต่กลับเล่นกับพื้นที่ในยานน้อยมาก เรียกว่าไม่คุ้มเท่าไหร่ เหมือนวนอยู่แต่ห้องเดิมๆ ทั้งเรื่อง ทั้งที่น่าจะใช้พื้นที่ให้เยอะเหมือน Passengers น่าจะมีอะไรหลากหลายกว่านี้\n\nสิ่งที่ผมชอบของหนังเรื่องนี้คือช่วงท้ายของหนัง ที่หนังบอกความฉลาดอัจฉริยะของเจ้าเอเลี่ยนปลาดาว ที่หลอกคนในยานซะหัวปั่นจนกระทั่งอัพเกรดตัวเองเป็นปลากระเบนแล้วไล่กลืนกินคนในยานทั้งหมด และการหาวิธีจัดการตอนจบของหนังที่ขมวดปมออกมาได้ดี และมีหักมุมที่อาจจะเดาได้ไม่ยากแต่ก็ทำให้อึ้งไปได้เหมือนกัน\n\nเอาเป็นว่าสนุกมั๊ย ก็ถือว่าไม่แย่นะ แต่มันไม่ได้แปลกใหม่อะไรจากหนังเอเลี่ยนเรื่องอื่น นักแสดงระดับแม่เหล็กก็ไม่ได้ช่วยให้หนังดูยิ่งใหญ่หรือดูสนุกขึ้นกว่าที่มันเป็น ถ้าหนังสามารถใส่อะไรที่ไม่เหมือนใครลงไปได้ น่าจะดีกว่านี้นะ\n\nพูดคุยกันได้ที่เพจนะครับ >>> https://www.facebook.com/DooNangGunMai/\n"}
