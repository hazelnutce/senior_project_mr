{"movie_name": "The Babadook (2014)", "text": "The Babadook\nแม่หลอน ลูกเฮี้ยน\n\nหลอนเหนือความคาดหมาย เฮี้ยนเกินกว่าที่คาดคิด\n\nในขณะที่เรามีความคาดหวังกับ Annabelle ไว้พอสมควร ซึ่งแม้ว่าผลลัพธ์ที่ได้จะไม่ถึงกับผิดหวัง แต่ก็ไม่สะใจเท่าที่ควร แต่กับ The Babadook ที่แทบจะไม่คาดหวังอะไรเลย กลับได้ผลลัพธ์ที่ทะลุทะลวงคำว่า สะใจ เสียด้วยซ้ำ เป็นหนังผีที่มากกว่าแค่หลอกหลอนให้คนดูกลัว แต่ยังสามารถหลอกล่อคนดูให้งงงวยไปกับเรื่องราวได้และยังสร้างสถานการณ์ที่ชวนปวดจิตให้กับตัวละครจนมันสามารถมากระทบจิตใจคนดูอย่างเราได้\n\nเรื่องราวในหนังนั้นแสนจะธรรมดาประสาหนังผีที่ว่าด้วยเรื่องราวที่ตัวละครไปเจอหนังสือผีๆ แล้วเกิดโชคร้ายถูกผีมาหลอกมาหลอนจนจะเป็นบ้า ทีนี้ก็ต้องหาทางรอดสิ\n\nถึงคราวต้องสู้ผี ดีกว่าถูกผีเล่นงาน\n\nเรื่องราวในหนังช่วงแรกเต็มไปด้วยสถานกาณ์ที่น่าอึดอัดใจเป็นอย่างมาก ตัวลูกนี่ปล่อยพลังการแสดงอย่างใหญ่ จนอยากจะยืนปรบมือให้กับการแสดงของเด็กคนนี้เสียเหลือเกิน ในขณะที่ตัวแม่นั้นก็แสดงออกมาได้น่าสงสารเหลือเกินจนกระทั่งหนังเดินเรื่องไปเกินครึ่งเรื่อง คราวนี้แหละ ตัวแม่ขอเล่นใหญ่บ้าง โอ้โห อะไรจะขนาดนั้น ตอนแรกก็ว่าทึ่งกับตัวลูกแล้วนะ นี่ตัวแม่เล่นซะตาค้าง ... นี่มันอะไรกันเนี้ย เราคนดูจะไม่ไหวกับแกสองคนแล้วนะ\n\nต้องชมบรรยากาศของหนังที่สามารถถ่ายทอดออกมาได้น่าอึดอัดและชวนจิตวิปลาสได้เป็นอย่างดี รวมไปถึงการแสดงของคู่แม่ลูก โดยเฉพาะตัวลูก ที่ต้องเล่นบทดราม่าจิตหลอนชวนประสาทกินได้อย่างเป็นธรรมชาติ ที่สำคัญทีสุดคือ บทหนังที่ทำได้เกินคาดและสามารถเล่าเรื่องไปได้ไกลเกินกว่าที่เคยเจอในหนังผีฝรั่งทำนองนี้มาก่อน\n\nนอกจากความเป็นหนังผีที่เราเห็นจากหน้าหนังแล้ว ยังมีนัยยะของการต่อสู้กับอุปสรรคที่ยากลำบาก ซึ่งในที่นี้คือ ผีที่ไร้ตัวตน แต่เรารู้ว่ามันมีอยู่ เรารู้สึกและสัมผัสได้\n\n#TheBabadook #แม่หลอนลูกเฮี้ยน\n\nhttps://www.facebook.com/watchnwrite\n"}
