{"movie_name": "Percy Jackson: Sea of Monsters", "text": "เรื่องราวที่เล่าย้อนไปยังวันเก่าของเด็กเลือดผสม เป็นลูกครึ่งมนุษย์กับเทพทั้งหลายที่ต้องหลบหนีภัยมาอยู่ในแคมป์กลางป่าที่มีเกราะคุ้มภัยอันแน่นหนาจากต้นสนใหญ่ ทว่า ก็ไม่อาจจะคุ้มไปได้ตลอด เมื่อวันหนึ่ง วัวกระทิงกลตัวนั้นผ่านเกราะเข้ามาได้พร้อมๆ กับที่ได้รับรู้ว่าต้นสนต้นนั้นกำลังจะตาย ทางเดียวที่จะช่วยเหลือชุบชีวิตได้ต้องพึ่งขนแกะทองคำเท่านั้น ไล่เลี่ยกับที่เพอร์ซี่ย์ถูกชักชวนเข้าร่วมก๊วนกับตัวร้าย เดาได้เลย ว่าเขาจะร่วมด้วยหรือไม่\n\nโชคชะตาที่กำหนดไว้ในคำทำนาย และเขาจำเป็นต้องไปช่วยคลี่คลาย การผจญภัยกับเหล่าเพื่อนทั้งที่ชอบหน้ากันและไม่ค่อยชอบขี้หน้ากันสักเท่าไหร่ ข้ามน้ำข้ามทะเลเพื่อช่วงชิงขนแกะทองคำ ก่อนจะได้พบกับบทเรียนบางอย่าง และได้รู้ว่าทุกอย่างจะเป็นดั่งคำนายนั้นหรือไม่\n\n\n\nจะว่าไป ถ้าดูโครงเรื่องโดยรวม มีช่วงที่ลุ้นให้ตื่นเต้นอยู่พอสมควร ไม่มีอะไรให้เดาทางได้ยาก ไม่มีอะไรที่ซับซ้อน ไม่จำเป็นต้องดูภาคแรกมาก่อนก็เข้าใจเรื่องได้เพราะเหมือนจะปูทางเรื่องใหม่ แต่ทว่าทุกอย่างเหมือนมาอย่างรวบรัด ดำเนินจากจุดตั้งต้นไปสู่จุดสุดท้ายมันดูจะเร็วไปนิด ทำให้จุดพีคมันยังไม่พีคมากพอนั่นเอง\n\nในแง่มุมของ 3 มิตินั้น ผมไม่สามารถบอกได้ เพราะรอบที่ได้ชมมันเป็น 2 มิติ ด้านงานซีจีนั้น ผมถือว่าเข้าขั้นโอเค แม้จะมีไม่เนียนอยู่บ้างแต่ก็ถือว่าผ่านได้อยู่ ภาคนี้มีสัตว์ประหลาดโผล่ขึ้นมาเพียบทีเดียว โดยเฉพาะในน้ำ โดยรวมถือว่าดูได้เพลินๆ ไม่ต้องคิดมาก เหมาะกับเด็กๆ มากกว่าผู้ใหญ่\n\nมีหลายเสียงแนะนำมาว่า “เพอร์ซี่ย์ แจ็คสัน กับอาถรรพ์ทะเลปีศาจ” เหมาะกับการดูในแบบ 4DX มากๆ เพราะว่าเขาจัดเต็ม ลองไปดูแล้วมาบอกผมด้วยนะครับ\n\nเพิ่มเติม : http://bit.ly/14ekrJe\n"}
