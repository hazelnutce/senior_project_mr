{"movie_name": "Doctor Strange", "text": "Doctor Strange (ไม่สปอยเนื้อหาสำคัญ)\n.\nเรื่องราวของศัลยแพทย์ระบบประสาทนามว่า สตีเฟ่น สเตรนจ์ ผู้ประสบอุบัติเหตุทางรถยนต์จนยากเกินกว่าจะรักษา เขาพยายามทุกวิถีทางจนค้นพบทางออกและโลกอันลี้ลับของเวทมนตร์ศาสตร์เหนือมิติ นำแสดงโดย Benedict Cumberbatch กำกับภาพยนตร์โดย Scott Derrickson (The Exorcism of Emily Rose (2005) และ Sinister (2012))\n.\nภาพยนตร์เรื่องล่าสุดจากค่าย Marvel Studios เรื่องราวการค้นพบศาสตร์ลึกลับของศัลยแพทย์ผู้ปราชเปรื่องนามว่า Dr. Stephen Strange แม้เนื้อเรื่องด้านการกล่าวถึงการค้นพบตัวตนและความสามารถแทบจะไม่แตกต่างจากภาพยนตร์ซุปเปอร์ฮีโร่ในค่ายเดียวกันเท่าใดนัก ทว่าการบอกเล่าเนื้อหาและการออกแบบฉากต่างๆภายในเรื่องนั้น สร้างความแปลกใหม่และชวนตื่นตาตื่นใจมากทีเดียว หนังบอกเล่าความโอหังของ ดร.สเตรนจ์ ผ่านวิถีชีวิตและกระบวนการทำงานในวงการแพทย์ได้อย่างหนักหน่วงตั้งแต่ช่วงต้น ก่อนพาผู้ชมออกเดินทางไปพร้อมตัวละครหลังจากเหตุการณ์พลิกผันต่อจากนั้น การออกแบบฉากต่อสู้และการบิดเบือนมิตินั้นช่างสร้างสรรค์ ผ่านฉาก CG ที่งดงามและตื่นตาตื่นใจจริงๆ นอกจากนี้หนังยังแทรกมุกฮาๆและปรัชญาตะวันออกได้อย่างแยบคาย แม้ว่าการบอกเล่าเนื้อเรื่องด้านพัฒนาการของตัวละครอาจไม่หนักแน่นนัก แต่โดยภาพรวมแล้วด้านเนื้อหาจัดได้ว่ายอดเยี่ยม มีความสร้างสรรค์ทั้งด้านงานภาพและปรัชญาภายในเรื่องเลยทีเดียว\nปล.หนังจบอย่าเพิ่งรีบลุก มี End Credit รออยู่ 2 ตัวครับ\n.\nMy Score : 8.5/10\n\n\nแก้ไขข้อความเมื่อ 30 ตุลาคม 2559 เวลา 23:24 น."}
