{"movie_name": "Begin Again", "text": "เรื่องราวของคนที่รักเสียงดนตรีที่มาเจอกันและร่วมเดินทางไปพร้อมๆ กัน ‘Begin Again เพราะรักคือเพลงรัก’ อาจจะดูเหมือนกับเป็น ‘Once’ ในอีกเวอร์ชั่นหนึ่งที่มีโปรดักชั่นดีกว่า เรื่องของการเดินทางไปในเมืองๆ หนึ่ง พัฒนาชิ้นงานเพลงพร้อมๆ กันไปกับพัฒนาการทางจิตใจของตัวละคร\n\nเมื่อทางเดินของคนสองคนที่แตกต่างกันอย่างสิ้นเชิงแต่มีเส้นบางๆ ซ้อนทับกัน ต่างได้มาเจอกัน คนหนึ่ง คือผู้ชายที่หย่าร้างกับเมีย โปรดิวเซอร์ที่กำลังเป๋บนเส้นทางสายดนตรี เขาถูกหุ้นส่วนไล่ออกจากออฟฟิศตัวเองเหตุเพราะไม่เคยหาศิลปินหน้าใหม่เข้าสังกัดได้สักคน ชีวิตที่ดูซอมซ่อ กระดกแต่เหล้าเป็นประจำวัน\n\nเขาคือ แดน\n\nอีกคนเป็นสาวสวยที่ดูไม่เป็นสุขนักกับชีวิตในเมืองใหญ่ แม้เธอจะมีความสามารถด้านแต่งและร้องเพลง แต่เธอดูจะไม่อยากแสดงมันออกสักเท่าไหร่ ถ้าไม่เพราะเพื่อนอ้วนที่ชักชวนเธอขึ้นไปร้องบนเวทีคืนนั้น เธอคงจะไม่ได้พบกับผู้ชายคนแรก\n\nเธอคือ เกร็ตต้า\n\nพระเอกกำลังตกอับบ้านแตกโดนหุ้นส่วนไล่ ถังกำลังแตกได้ที่ จนมาเจอกับสาวสวยที่ขึ้นไปร้องเพลงแบบไม่เต็มใจ แต่นั่นคือจุดเริ่มต้นของความสัมพันธ์ที่เต็มไปด้วยเพลงรักเพลงรักตลอดทั้งเรื่อง เมื่อเขาเริ่มเข้าไปทาบทามจะโปรดิวซ์งานเพลงให้เธอ และเมื่อทุกอย่างไม่เป็นไปอย่างที่คาด พวกเขาจึงเริ่มจะอัดเพลงกันเองด้วยสตูดิโอเคลื่อนที่ตามจุดต่างๆ ของเมือง และเมื่อคนเราคุ้นเคยกันมากขึ้น เรื่องอะไรที่เก็บซ่อนไว้ก็จะถูกเผยออกมา..และบอกเล่าต่อกัน\n\n\nเอาแค่การแสดงของเคียร่า ไนต์ลี่ย์ ที่ร้องเพลงได้เพราะแบบนี้ก็ทำให้อึ้งแล้ว ว่าเธอก็มีความสามารถตรงนี้อยู่ด้วย ความสวยในแบบของเธอ บวกกับท่าที่การจับกีตาร์ ทำให้คนดูเชื่อได้ไม่ยากว่าเธอเป็นนักดนตรี ขณะที่มาร์ค รัฟฟาโล่ ก็สวมบทบาทโปรดิวเซอร์ขี้เหล้าได้เข้าที ทั้งสองคนต่างทำให้เรื่องราวในหนังดูจริงดูน่าเชื่อถือแม้มันจะดูพาฝันไปบ้าง แต่เราก็พร้อมจะเชื่อ หวั่นไหว และคล้อยตามในสิ่งพวกเขาได้เจอ\n\nเชื่อว่าหลายคนที่ไปดู ‘Begin Again’ กลับมาแล้ว ต้องหาอัลบั้มเพลงประกอบหนังเรื่องนี้มาฟังเป็นแน่\n\nอ่านบทวิจารณ์ของ Begin Again : http://bit.ly/1mXz4gA\n"}
