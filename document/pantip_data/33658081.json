{"movie_name": "ผีห่าอโยธยา", "text": "[Mini-Review] หนังเข้าใหม่ประจำสัปดาห์ : ผีห่าอโยธยา The Black Death (ไม่สปอยล์)\n.\n“หนังจับเอาซอมบี้มาผูกเข้ากับเรื่องราวในประวัติศาสตร์ได้อย่างน่าทึ่ง แม้การตัดต่อภาพอาจไม่ลงตัวนัก แต่โลเคชั่นและเมคอัพคือความยอดเยี่ยมและช่วยยกระดับของหนังได้อย่างดี”\n.\nปีพุทธศักราช 2108 ท่ามกลางมหาศึกระหว่างอโยธยาและหงสา ยังมีคำบอกเล่าถึงโรคาพิบัติภัยครั้งใหญ่ที่ประวัติศาสตร์มิได้จารึกไว้นั่นคืออุบัติแห่ง “ผีห่า” หายนะอาเพศที่ทำให้ศพที่เสียชีวิตจากโรคห่ากลับฟื้นชีวิตขึ้นใหม่อีกครั้งในคราบของอสูรร้ายที่ไล่ล่ากันกินผู้คนเพื่อแพร่เชื้อร้ายให้มนุษย์กลับกลายมาเป็นพวกของมัน โดยที่ไม่มียาใดจะรักษาได้ทางเดียวที่จะหยุดมันได้คือการฟันที่หัวของมันให้ขาดออกจากร่างเท่านั้น (Cr.nangdee.com)\n.\nผีห่าอโยธยา เป็นผลงานการกำกับของ ม.ร.ว.เฉลิมชาตรี ยุคล (คุณชายอดัม) ซึ่งเป็นบุตรของท่านมุ้ย หรือ หม่อมเจ้าชาตรีเฉลิม ยุคล ที่พวกเรารู้จักกันดี โดยภาพยนตร์เรื่องนี้ไม่ได้มีความเกี่ยวพันกับ ผีห่ารัตนโกสินทร์ โปรเจคหนังสั้นของนักศึกษามหาวิทยาลัยแห่งหนึ่งแต่อย่างใด ตัวหนังได้บอกเล่าประวัติศาสตร์การเกิดโรคระบาดของไทยในอดีตผ่านซอมบี้ ซึ่งถือเป็นการบอกเล่าเรื่องราวที่แหวกแนวและแปลกใหม่สำหรับรูปแบบภาพยนตร์บ้านเราในปัจจุบัน ในส่วนของ เลือด เนื้อ เชื้อ ไข ถูกใส่รายละเอียดและจัดเต็มตลอดทั้งเรื่อง ซึ่งคงถูกใจคอหนังซอมบี้หรือหนังสยองขวัญเป็นแน่แท้ แม้การลำดับเรื่องราวหรือตัดต่อภาพในบางช่วง อาจขาดความสมเหตุสมผลและไม่อาจดึงอารมณ์ร่วมจากผู้ชมไปบ้าง แต่เมื่อได้การใช้สถานที่ประกอบฉากที่สามารถดึงบรรยากาศของบ้านเมืองในอดีต การใช้ CG ที่ดูเป็นธรรมชาติ และการเมคอัพบาดแผลรวมถึงใบหน้าเหล่าซอมบี้ องค์ประกอบเหล่านี้กลับช่วยเพิ่มความสมจริงและความสยองพองเกล้าขึ้นไปอีกเท่าตัว\n.\nMy Score : 7.0/10\n\n"}
