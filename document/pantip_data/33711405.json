{"movie_name": "La famille Bélier ร้องเพลงรักให้ก้องโลก", "text": "เมื่อครอบครัวหนึ่ง มีแต่สมาชิกเป็นผู้พิการทางการได้ยิน พ่อ แม่ และน้องชายต่างต้องใช้ภาษาใบ้ในการสื่อสารต่อกัน แต่กลับมีลูกสาวคนโตที่เกิดมาแตกต่างจากคนอื่น เธอได้ยิน พูดได้ และยังมีเสียงที่เปี่ยมไปด้วยพรสวรรค์อีกด้วย ‘La famille Bélier ร้องเพลงรักให้ก้องโลก’ จึงเป็นหนังของครอบครัวที่ว่าด้วยความรักท่ามกลางความแตกต่าง และความฝันท่ามกลางการพึ่งพิง\n\nสาวน้อย “โปล่า เบลิเย่ร์” (Louane Emera) เธอเกิดมาเพื่อแตกต่างจากทุกคนในครอบครัว แต่มันก็เป็นครอบครัวที่แสนน่ารัก อบอุ่น แม้คาแรคเตอร์ของแต่ละคนมันจะดูแปลกประหลาดไปบ้าง เธออยู่ในครอบครัวที่เลี้ยงวัวเอานมมาทำเนยไปขาย มีพ่อที่มีหัวฝักใฝ่การเมือง อยู่ๆ ก็ลุกขึ้นมาสมัครเลือกตั้งนายกเทศมนตรีเฉย มีแม่ที่โอเวอร์แอ็คติ้งตลอดเวลา และมีน้องชายที่ดูฝักใฝ่เรื่องเพศมากอยู่สักหน่อย\n\n\nและมีเธอที่เป็นคนเดียวที่มีประสาทสัมผัสครบถ้วน เธอคือคนที่ทำหน้าที่แปลภาษามือเป็นภาษาพูดเพื่อสื่อสารกับคนอื่นๆ ธอมีหน้าที่เรียนหนังสือที่โรงเรียน กำลังจะโตเป็นสาวมีประจำเดือนครั้งแรก ได้รู้จักความรักครั้งแรก ไม่พอเธอยังต้องช่วยพ่อหาเสียงเลือกตั้งอีกด้วย แต่ที่สำคัญที่สุดก็คือ เธอจะต้องตัดสินใจเพื่อความฝันของตัวเอง\n\nความฝันที่จะเป็นนักร้อง\n\nใส่จังหวะได้เหมาะเจาะพอดี คนดูได้เห็นถึงความรักความอบอุ่นในครอบครัวนี้ ได้รับรู้ความยุ่งยากในการตัดสินใจของเด็กคนหนึ่งที่กำลังเติบโตเป็นผู้ใหญ่ เพลงที่นำมาใช้ประกอบอยู่ในเรื่องราวที่เหมาะสมอย่างมาก จนอดไม่ได้ที่น้ำตาจะไหลรินออกมา\n\nขอบอกว่า เป็นหนังดราม่าครอบครัวที่ดีเรื่องหนึ่งเลยทีเดียว!\n\nLa famille Bélier ร้องเพลงรักให้ก้องโลก | http://bit.ly/1FDkKCd\n"}
