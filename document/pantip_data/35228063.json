{"movie_name": "Ode to My Father", "text": "Ode to my father\nพี่ชายที่แสนดี\n\nนี่คือหนังเกาหลีที่สุดแสนจะสะท้อนความเป็นเกาหลีได้อย่างลึกซึ้งและสะเทือนใจเหลือเกิน\n\nพี่ชายคนโตของครอบครัวพลัดพรากกับพ่อและน้องสาวในขณะที่กำลังอพยพในช่วงสงครามเกาหลี ทำให้เขาต้องกลายเป็นผู้นำของครอบครัวที่เหลือเพียงแม่และน้องๆ นับตั้งแต่เหตุการณ์วันนั้นเป็นต้นมาเขาจึงพยายามทำทุกวิถีทางเพื่อให้คนในครอบครัวได้อยู่กันอย่างมีความสุข ทุกอย่างแทนที่พ่อที่สายสาบสูญไป ทุกอย่างเท่าที่ผู้ชายคนหนึ่งจะทำได้ ทุกอย่างที่พี่ชายคนหนึ่งจะทำเพื่อน้องได้\n\nแม้ว่าจะดูเหมือนหนังชีวิตเพียงใดแต่เอาเข้าจริงกลับมีลูกเล่นที่ให้ความรู้สึกสนุกแบบหนังตลกปนอยู่อย่างพอดิบพอดี ไม่ทำให้รู้สึกว่าเป็นหนังตลกจนเกินไป และยังช่วยให้หนังดูง่าย คนดูอย่างเราจะรู้สึกเพลิดเพลินไปกับเรื่องราวของหนังและเข้าอกเข้าใจตัวละครได้อย่างง่ายดาย แน่นอนว่านี่คือหนัง Feel good ที่จะทำให้เราซาบซึ้งจนน้ำตาไหลพรากเอาได้ และก็ทำได้จริงๆ จังหวะเรียกน้ำตานี่คือจุดพีคของหนังก็ว่าได้ ใครไม่ร้องไห้เราถือว่าเก่งมาก\n\nหนังสะท้อนความเป็นชาติเกาหลีได้อย่างน่าประทับใจ ไม่แปลกใจเลยว่าทำไมหนังเรื่องนี้ถึงได้ติดอันดับหนังทำเงินสูงสุดของเกาหลี เพราะถ้าไม่ใช่คนเกาหลีคงไม่เข้าใจและซาบซึ้งถึงความเป็นไปที่คนเกาหลีต้องพบเจอมาตลอดตั้งแต่สมัยสงครามเกาหลีจวบจนกระทั่งยุคสมัยผ่านไป ทุกอย่างเปลี่ยนไป แต่อดีตที่ข่มขื่นและยากลำบากเหล่านั้นคงยากที่จะลบลืมไปได้ง่ายๆ\n\nอดีตไม่ได้มีไว้ให้เราลืม\n\n#odetomyfather #พี่ชายที่แสนดี\n"}
