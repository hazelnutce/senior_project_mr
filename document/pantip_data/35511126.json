{"movie_name": "Handmaiden", "text": "Handmaiden - (9/10)\n_________________________\n.\n\"นี่คืองานศิลป์ ที่น่าดึงดูด เร้าใจ และตะลึงในแบบที่คุณคาดไม่ถึง\"\n\n.\nHandmaiden จัดว่าเป็นหนังที่มีองค์ประกอบของงานศิลป์ที่ดีเยี่ยมเรื่องนึงเลยทีเดียว การเล่าเรื่อง จังหวะ บทเพลง มันช่างดึงดูดให้เราเข้าไปมองงานศิลปะชิ้นนี้ มันอาจจะเป็นงานที่ดูไม่ยากไม่ง่ายจนเกินไป แต่มันน่าจดจ้อง เรียนรู้ และรู้สึกร่วมเป็นส่วนหนึ่งของมัน จนเมื่อคุณหันมามองเวลาอีกทีมันก็ผ่านไปหลายชั่วโมงแล้ว\n\n.\nบทหนังเรื่องนี้ถูกดัดแปลงมาจากหนังสือของประเทศอังกฤษ เรื่อง Fingersmith ผลงานการเขียนของ Sarah Waters ซึ่งเล่าเรื่องอังกฤษในยุควิคตอเรีย แต่ The Handmaiden นำมาเล่าในฉากหลังของประเทศเกาหลี ยุคปี 1930 ที่ตกอยู่ภายใต้การยึดครองของญี่ปุ่น\n\n.\nหนังไม่ได้มีเรื่องราวหรือพล้อตที่ซับซ้อนอะไรมากมาย แต่เป็นการเล่าเรื่องของมันต่างหากที่ช่างมีเสน่ห์และติดตา หนังแบ่งออกเป็น 3 องก์หลักๆ ซึ่งการเล่าเรื่องนั้นเปรียบเสมือนนวนิยายที่กลมกล่อม ตัวละครต่างๆเล่นได้สมจริงมากๆ อารมณ์ร่วมการแสดงต่างๆนั้นยอดเยี่ยม ซึ่งต้องบอกก่อนเลยว่าหนังเรื่องนี้อาจจะไม่เหมาะกับเด็กๆ เพราะในหนังนั้นมีฉาก 20+อยู่พอสมควร แต่มันไม่ได้มาแบบโฉ่งฉ่าง การตัด่อมุมกล้องนั้นฉลาดเกินกว่าหนังอีโรติกบางเรื่องมากๆ ไม่ใช่แค่การเอาดาราดังๆมาโชว์แบบโฉ่งฉ่าง มันมีเหตุและผลในการกระทำต่างๆของตัวละคร\n\n.\nหนังเล่นกับจิตใจคนดูอย่างมาก ตัวละครที่ดูเหมือนจะไร้มิติ แต่กลับทำให้เราต้องตะลึงถึงความคิด แผนการของคนเหล่านี้ ผู้หญิง ไม่ใช่แค่ทาสอารมณ์ของผู้ชาย ผู้หญิงนั้นมีอะไรที่มากกว่านั้นมาก\n\n.\nความ weird ในหนังเรื่องนี้ก็มีมากพอสมควรเช่นกัน ไม่ว่าจะเป็นจินตนาการความคิด หรือกิจกรรมประหลาดๆเพื่อตอบสนองความต้องการทางเพศของเหล่าคนชั้นสูง ซึ่งในความประหลาดนั้น มันก็นำไปสู่เรื่องราวต่างๆของตัวละครในเรื่อง ปมในวัยเด็ก ธุรกิจ เล่ห์เหลี่ยมที่ถูกขัดเกลามาอย่างยาวนานที่รอวันที่จะระเบิดออกมา แต่สิ่งที่คงจะหลอกกันไม่ได้ก็คงจะเป็น หัวใจ ของตัวเราเอง สุดท้ายแล้วเราก็เลือกสิ่งที่หัวใจเรียกร้องเพื่อตอบสนองความต้องการเหล่านั้น\n\n.\nHandmaiden - 9/10\nติดตามรีวิวของผมได้ที่เพจ facebook :โต๊ะดราฟตัวนั้น\nhttps://www.facebook.com/โต๊ะดราฟตัวนั้น-239365489759379/\n"}
