{"movie_name": "Jack Ryan: Shadow Recruit", "text": "รีวิวหนังใหม่ประจำสัปดาห์โดย MC GUGOG (ไม่ Spoil)\n\nJack Ryan: Shadow Recruit – แจ็ค ไรอัน: สายลับไร้เงา\n\nเขาไม่นิยมแจกลูกตะกั่วอย่างสายลับ The Bourne เขาไม่อึด และบึกบึนเท่าสายลับใน Mission Impossible เขาไม่ได้เป็นเสือผู้หญิงและมีของเล่นไฮเทคอย่างสายลับ 007 แต่เขามีไหวพริบเป็นอาวุธ และเลือดของเขาสีอเมริกัน ชื่อของเขาคือ Jack Ryan\n\nหนังเล่าถึง แจ็ค ไรอัน อดีตนาวิกโยธินที่ปัจจุบันเป็นเจ้าหน้าที่วิเคราะห์ของ CIA ซึ่งถูกส่งไปเป็นสายลับในรัสเซีย เพื่อติดตามแผนวินาศกรรมทางการเงินของมหาเศรษฐีรายหนึ่ง ผู้ครอบครองหุ้นและชะตาเศรษฐกิจของสหรัฐอเมริกา\n\nต้องพูดตรงๆแบบอเมริกันเลยว่าการดำเนินเรื่องของตัวหนังในช่วงแรกค่อนข้างเรียบพอสมควร ตัวหนังได้ใส่รายละเอียดและปฏิสัมพันธ์ระหว่างตัวละครค่อนข้างเยอะแต่ก็ไม่ถึงกับน่าเบื่อ เพื่อให้ผู้ชมได้เข้าถึงความเฉพาะตัวของคาแร็คเตอร์ภายในเรื่อง รวมไปถึงที่มาและความสำคัญของภารกิจ ซึ่งเราจะได้เห็นอีกมุมมองหนึ่งของสายลับที่เรื่องอื่นๆไม่ได้มอบให้ นั่นคือความรัก ไม่ว่าจะเป็นระหว่างตัวละครหรือการรักชาติก็ตาม แต่ถึงอย่างไร เมื่อดำเนินมาถึงช่วงการทำภารกิจ ตัวหนังได้ถ่ายทอดอารมณ์ลุ้นระทึกให้กับผู้ชมได้อย่างยอดเยี่ยม มีการใช้เทคนิคการตัดภาพและดนตรีประกอบเพื่อเพิ่มอรรถรส ถึงแม้จะไม่ใช่การทำภารกิจของสายลับที่เน้นแอคชั่น บู๊ยิงล้างผลาญ หรือระเบิดเขาเผากระท่อม แต่อาวุธของสายลับผู้นี้คือ ความฉลาดและปฏิภาณไหวพริบ ซึ่งดูสมเหตุสมผลและมีสเน่ห์มากๆ\n\nด้านนักแสดง งานนี้ได้ Chris Pine จากกัปตันยานเอ็นเตอไพรส์ใน Star Trek มารับบท Jack Ryan ในภาคนี้ซึ่งเรียกคะแนนจากสาวๆได้ดีทีเดียว แต่เหนือสิ่งอื่นใดในเรื่องนี้ผู้กำกับ Kenneth Branagh ได้กำกับและร่วมแสดงในบทตัวร้ายอีกด้วย\n\nคะแนน IMDb 18/01/14 : 6.8/10\n\nคะแนนส่วนตัวโดยผมเอง\nเนื้อเรื่อง, Creative : 8.0/10\nการแสดง, Emotional : 7.5/10\nCG : -/10\nTotal : 7.5/10\n\n\n\nเพื่อนๆสามารถติดตามรีวิวภาพยนตร์เรื่องอื่นๆจาก Facebook ผม https://www.facebook.com/mc.gugog\n\nมือใหม่บอร์ดรีวิว ฝากเนื้อฝากตัวด้วยนะครับ\n"}
