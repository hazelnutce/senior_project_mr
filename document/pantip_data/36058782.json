{"movie_name": "xXx: Return of Xander Cage", "text": "จะไม่มีผู้รักชาติอีกต่อไป จะมีแต่กบฎและทรราช\"\n----------------------------------\n\"XXX: Return of Xander Cage - ทลายแผนยึดโลก\" (6.5/10)\n\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"XXX: Return of Xander Cage - ทลายแผนยึดโลก\" ทางไปเพจผมครับ -->  https://www.facebook.com/FeedbackMovies\n\nห่างหายกันไปนานสำหรับภาพยนตร์เฟรนไชส์แอ็คชั่นสุดมัน \"Triple X\" หลังจากหนังเข้าฉายภาคสองไปเมื่อ 12 ปีก่อน มาในปีนี้ \"xXx : Return of Xander Cage\" หนังภาคที่สามของเฟรนไชส์ดังกล่าวได้ฤกษ์เข้าฉายตั้งแต่ต้นปี แถมยังได้ \"วิน ดีเซล\" กลับมารับบท \"แซนเดอร์ เคจ\" อีกครั้ง (ภาคสองเขาไม่ได้ร่วมแสดง) โดยภาคนี้หนังเล่าเรื่องราวของ \"เคจ\" อดีตนักกีฬาเอ็กซ์ตรีมที่ผันตัวมาทำงานให้กับรัฐบาล และต้องมาเผชิญหน้ากับนักรบสุดโหดอย่าง \"เซียง\" (ดอนนี่ เยน) กับภารกิจทวงคืน \"Pandora's Box\" อาวุธร้ายแรงที่สามารถคร่าชีวิตมนุษย์บนโลกได้เป็นจำนวนมาก โดย \"เคจ\" ได้เข้ามาร่วมมือกับลูกทีมชุดใหม่ที่คลั่งไคล้การปะทะที่มีความตื่นเต้น เป็นผลให้การทำภารกิจครั้งนี้ยิ่งอันตรายและเสี่ยงตายมากขึ้นกว่าทุกภารกิจที่ผ่านมา\n\nอย่างไรก็ตาม หากไม่นับ \"ดอนนี่ เยน\" และ \"วิน ดีเซล\" ที่กลับมารับบทนำแถมยังเป็นโปรดิวเซอร์ด้วยอีกตำแหน่งแล้ว \"xXx : Return of Xander Cage\" ยังรวมนักแสดงชื่อดังหลากหลายเชื้อชาติไว้หลายต่อหลายคน ไม่ว่าจะเป็น แซมมวล แอล. แจ็คสัน, รูบี้ โรส, โทนี คอลเล็ต, นีนา โดเบรฟ, แอเรียดนา กัวเตียเรซ, คริส วู,ทีปิกา ปาทุโกณ, เฮอมิโอเน คอร์ฟีลด์ รอรี่ แม็คแคนน์  และการแสดงภาพยนตร์ครั้งแรกของนักฟุตบอลชื่อดัง \"เนย์มาร์ Jr\" นอกจากนี้ หนึ่งในนั้นที่ผมจะลืมพูดถึงไม่ได้ คือ \"โทนี่ จา\" ที่มารับบทสมุนของตัวโกงอีกครั้งหลังจากแจ้งเกิดในวงการฮอลลีวูดเต็มตัวใน \"Fast 7\" โดยในเรื่องนี้ ตัวจามีบทบาทมากขึ้นและนับเป็นหนึ่งในตัวละครที่สร้างสีสันให้กับหนังมากทีเดียว แต่ทว่าหากพูดถึงในเรื่องความสำคัญแล้ว ผมกลับมองว่าตัวละครของจาใน \"Fast 7\" กลับมีความสำคัญกับเรื่องราวมากกว่า\n\nในส่วนของบทภาพยนตร์ของหนังภาคนี้ ผมพบว่ามันมีความเป็นสูตรสำเร็จและดูอ่อนปวกเปียกซะเหลือเกิน เหตุจูงใจและแรงสนับสนุนการตัดสินใจของตัวละครดูง่ายดายและไม่ค่อยสมเหตุสมผลนัก แต่ประเด็นนี้คงไม่ใช่จุดวัดความสำเร็จของหนัง เพราะหนังขายฉากแอ็กชั่นและการต่อสู้เท่ๆทั้งเรื่อง ซึ่งส่วนตัวผมมองว่าหนังทำสำเร็จในแง่นี้ เนื่องจากตลอดระยะเวลาเกือบ 2 ชั่วโมงของหนัง มันสามารถสร้างความบันเทิงให้กับเราได้เป็นอย่างดี ฉากระเบิดภูเขาเผากระท่อมแบบเว้อวังมีมาให้ดูหลายฉาก ตัวละคร \"แซนเดอร์ เคจ\" ก็แอบหน้ารำคาญอยู่พอสมควร ส่วนหนึ่งเพราะมันโคตรจะขี้โม้ ฝีมือก็โอ้อวดซะเหลือเกิน และไม่มีทีท่าว่าจะตายได้ง่ายๆเลย ทั้งๆที่หลายฉากมันไม่น่าจะรอด 555\n\nในภาพรวม \"xXx : Return of Xander Cage\" มีดีที่ความบันเทิง หนังดูสนุกและมีความตื่นเต้นในบางฉาก ผมเชื่อว่าหากไม่พินิจพิเคราะห์อะไรกับเรื่องราวที่ไม่ค่อยสมเหตุสมผลของหนังเรื่องนี้มาก เราก็น่าจะประทับใจและรู้สึกคุ้มค่ากับหนังเรื่องนี้ได้\n\nMoviesFeedback No.12/2017 (247)\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\n"}
