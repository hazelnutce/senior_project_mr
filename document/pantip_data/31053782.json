{"movie_name": "Control (2007)", "text": "1. ขอพูดแบบขวานผ่าซากเลยว่าหนังเรื่องนี้เป็นหนังไฟลท์บังคับสำหรับใครก็ตามที่ถือตัวว่าเป็นแฟนเพลง Joy Division ใครไม่เคยดูถือว่ายังไม่ใช่แฟนตัวจริง / จบ.\n\n2. ส่วนตัวแล้วยกให้หนังเรื่องนี้เป็นหนังชีวประวัตินักดนตรีที่สมบูรณ์แบบที่สุดเท่าที่เคยดูมา(โดยกรณีนี้ขอละ Amadeus ไว้ในฐานที่เข้าใจ) เพราะมันเป็นหนังที่หาสมดุลระหว่างการนำเสนอภาพจำที่ผู้คนมีต่อตัวนักดนตรี(ในที่นี้คือความเป็นร็อคสตาร์ของ Ian Curtis นักร้องนำวง Joy Division) และชีวิตส่วนตัวของนักดนตรีที่เป็น subject หลักของหนัง(ในที่นี้คือชีวิตแต่งงานที่ล้มเหลวและอาการป่วยด้วยโรคลมชักของ Curtis สองสิ่งว่ากันว่าเป็นสาเหตุที่ทำให้ Curtis ตัดสินใจปลิดชีวิตตนเองด้วยการแขวนคอตายตอนปีค.ศ. 1980) ได้อย่างสมจริงและไม่มีการใส่สีตีไข่\n\nเพราะแม้แต่ในหนังชีวประวัตินักดนตรีชั้นดีอย่าง Ray, Walk the Line มันก็ยังมีบางช่วงที่เห็นได้ชัดว่ากำลังพยายามบิวท์อารมณ์คนดูด้วยการใส่ดราม่านู่นนี่เข้ามา แต่ Control นี่ดูยังไงก็ไม่รู้สึกเลยว่ามีช่วงไหนที่กำลังบิวท์ กลับกันหลายๆช่วงของหนังยังให้อารมณ์เหมือนเป็นหนังสารคดีตามติดชีวิต Ian Curtis เลยด้วยซ้ำ(โดยเฉพาะในฉากจบของหนังที่ทั้งหลอกหลอนและทรงพลัง)\n\n3. นี่เป็นผลงานกำกับหนังยาวเรื่องแรกของ Anton Corbijn ผู้กำกับมิวสิควิดีโอรุ่นลายครามผู้เคยกำกับมิวสิควิดีโอให้กับวงร็อคดังๆอย่าง Depeche Mode, U2, Nirvana, Coldplay และล่าสุดกับ Arcade Fire (MV เพลง Reflektor นั่นไง)\n\nการที่ผกก. Corbijn เลือกที่จะถ่ายทำหนังเรื่องนี้ให้ออกมาเป็นหนังขาวดำนั้นถือได้ว่าเป็นตัวเลือกที่ฉลาดล้ำลึกเพราะคงไม่มีโทนสีไหนในโลกนี้ที่จะนำเสนอชีวิตของ Ian Curtis และดนตรีของ Joy Division ได้สมบูรณ์แบบเท่าโทนสีขาวดำอีกแล้ว\n\n4. หน้าตา,น้ำเสียง,และท่าเต้นของ Sam Riley นักแสดงหนุ่มผู้รับบทเป็น Curtis มันช่างเป๊ะจนแฟน Joy Division อย่างผมเห็นแล้วยังขนลุก\n\n8.0/10\n\nเข้าไปคุยกันต่อที่เพจของผมได้เลยนะครับ >>> https://www.facebook.com/appleoneoone\n\n\n\nตัวอย่างหนัง\n\n"}
