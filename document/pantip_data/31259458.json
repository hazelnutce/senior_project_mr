{"movie_name": "The Counselor (2013)", "text": "สัปดาห์นี้ เราเริ่มต้นกันที่ ‘The Counselor’ หรือ ‘เดอะ เคาน์เซเลอร์ ยุติธรรม อำมหิต’ งานชิ้นใหม่ของผู้กำกับ Ridley Scott แห่ง ‘Prometheus’ นั่นเอง\n\nหนังเรื่องนี้เขียนบทโดย Cormac McCarthy อาจจะคุ้นนามสกุล แต่ชื่ออาจไม่คุ้นนัก แต่ถ้าบอกว่า เขาคือคนเขียนเรื่อง ‘No Country for Old Men’ คอหนังหลายคนน่าจะร้องอ๋อกัน แต่ก็นับว่างานเขียนบทเรื่องนี้มีจุดเด่นที่กลายเป็นจุดด้อยไปเลยทีเดียว เดี๋ยวผมจะค่อยๆ เรียบเรียงให้อ่านกันนะครับ\n\n\n\nเริ่มต้นด้วยเรื่องเสียวกันก่อนเลย หนังแสดงให้เห็นถึงความรักของคนทั้งสอง Counselor (Michael Fassbender) และลอร่า (Penélope Cruz) เรื่องบนเตียงที่บ่งบอกความสัมพันธ์ที่ลึกซึ้งในระดับหนึ่ง อันจะส่งผลต่อความเข้าใจถึงเหตุการณ์ในช่วงถัดๆ มาของหนัง\n\nหนังยังเอ่ยไปถึงอีกครอบครัวหนึ่ง ที่ เรเนอร์ (Javier Bardem) และมัลคีน่า (Cameron Diaz) เป็นอีกหนึ่งคู่รักที่เคาน์เซเลอร์เข้ามาเกี่ยวพันด้วย เพราะเขาคือคนที่ร่วมกันทำธุรกิจบางอย่าง และปิดบังไม่ได้บอกให้ฝ่ายหญิงของตนรับรู้ ทั้งนี้มันก็ยังมีอีกคนเข้ามาเกี่ยวข้องด้วย นั่นคือ เวสต์เรย์ (Brad Pitt) ชายทั้งสามเกี่ยวพันกันในด้านธุรกิจผิดกฏหมาย ที่ดูเหมือนกำลังจะเดินไปอย่างน่าเคลือบแคลงสงสัย แต่ไม่ทันไรก็เกิดเหตุไม่คาดฝันเสียก่อน\n\nหนังมีฉากสนทนาที่เต็มไปด้วยคำพูดเชิงปรัชญาเยิ่นเย้ออยู่หลายช่วงตอน ซึ่งพบว่านอกจากที่ไม่ช่วยให้เข้าใจเนื้อเรื่องสักเท่าไหร่ ยังยิ่งจะพาคนดูหลงทางไปกับการดำเนินเรื่องอันแช่มช้าอีกด้วย ทำให้หนังกว่าครึ่งค่อนแรกค่อนข้างชวนง่วงอยู่พอประมาณ\n\nจุดเด่นจุดดีของ ‘The Counselor’ กลับมีเพียงแค่มีทีมนักแสดงระดับตัวเอ้อยู่หลายคน ซึ่งต่างก็เค้นผลงานออกมาได้ในระดับดีๆ ทั้งนั้น เพราะถ้าแยกเป็นส่วนๆ ก็ไม่ได้มีจุดไหนน่าติแม้แต่น้อย ทั้งงานภาพก็ถือว่าถ่ายออกมาสวยงามดี งานเพลงประกอบก็โอเคเลยนะครับ\n\nเพิ่มเติม : http://bit.ly/18iyZ04\n"}
