{"movie_name": "Spider-Man: Homecoming", "text": "---------------------------------\n\"Spider-Man: Homecoming\" (8.5/10)\n---------------------------------\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"Spider-Man: Homecoming\" ทางไปเพจผมครับ --> https://www.facebook.com/FeedbackMovies\n\n\"Spider-Man คือหนึ่งในคาแร็คเตอร์ที่ยิ่งใหญ่ของ Marvel และเป็นที่รักของคนทั้งโลก เราพอใจมากกับการทำงานกับ Sony Pictures สำหรับการนำ Spider-Man เข้าสู่ Marvel Cinematic Universe ซึ่งนับเป็นการเปิดโอกาสให้แฟรนไชส์นี้เกิดเรื่องราวใหม่ๆที่ยอดเยี่ยมในอนาคต\" ประโยคสั้นๆของ \"บ๊อบ ไอเกอร์\" ผู้ที่เป็นทั้งประธานและซีอีโอของบริษัท Walt Disney ซึ่งกล่าวไว้ในงานแถลงข่าวประกาศให้เจ้าสปีดี้กลับเข้ามาเป็นส่วนหนึ่งของจักรวาลมาร์เวลเหมือนกับฉบับหนังสือการ์ตูนที่มีมาก่อนหน้านี้เกือบ 50 ปี เวลาผ่านไป 2 ปีจนในวันนี้ ภาพยนตร์ซูเปอร์ฮีโร่ที่โด่งดังที่สุดของโลก็กลับมาเข้าฉายให้ทุกคนได้ชมอีกครั้งท่ามกลางเหล่าฮีโร่ใน MCU ภายใต้ชื่อ \"Spider-Man: Homecoming\" ซึ่งภาพยนตร์เรื่องนี้นับเป็นก้าวแรกของการคืนสู่เหย้าก่อนของไอ้แมงมุมในการร่วมเป็นส่วนหนึ่งของทีมอเวนเจอร์\n\nสไปเดอร์แมนในเวอร์ชั่นของมาร์เวลนี้ ได้ \"ทอม ฮอลแลนด์\" มารับบทนำ ส่งผลให้ปีเตอร์ พาร์คเกอร์ ในหนังกลับมาอยู่ในช่วงวัยเดียวกันกับตัวละครในคอมมิค แถมเรื่องราวจุดเริ่มต้นของการเป็นมนุษย์แมงมุมจะไม่ถูกเล่าอีกแล้วในเวอร์ชั่นนี้ โดยหนังจะไปเริ่มเรื่องในช่วงหลังของศึก Civil War ซึ่งจุดนี้ผมชื่นชอบการโยงเรื่องของหนังมาก มันเหมือนถนนเส้นหนึ่งที่คราคร่ำไปด้วยเหล่าฮีโร่ของทีมอเวนเจอร์ แล้วมีถนนอีกเส้นหนึ่งที่นำตัวสไปเดอร์แมนตัดเข้ามารวมกันเป็นอันหนึ่งอันเดียวกันอย่างลงตัว และแม้ในตัวอย่างจะพบ \"โทนี่ สตาร์ค\" โผล่เข้ามาให้เห็นบ่อยๆจนหลายคนแอบคิดว่ามันเป็นหนังเฟรนไชส์ของไอรอนแมนหรือเปล่า จุดนี้ผมตอบได้เลย มันคือหนังของสไปเดอร์แมนเพื่อแฟนสไปเดอร์แมนอย่างชัดเจน ผมชอบที่หนังไม่ได้โฟกัสไปกับการต่อสู้กับตัวร้ายที่ต้องทำให้ดูแข็งแกร่งจนยากต่อการเอาชนะ ซึ่งหนังเลือกที่จะโฟกัสไปที่การต่อสู้กับตัวเองแทน และมันก็ไม่ใช่การพิสูจน์ตัวเองจากการเอาชนะวายร้ายเก่งๆ แต่เป็นการเอาชนะการเปลี่ยนแปลงที่เกิดขึ้นจากความมหัศจรรย์ของร่างกาย รวมถึงการก้าวผ่านชีวิตวัยมัธยมสู่ความเติบโตทางอารมณ์และความรับผิดชอบที่เขาต้องเผชิญ\n\nปีเตอร์ในเวอร์ชั่นนี้ดูจะมีวุฒิภาวะทางอารมณ์สูงจนเกินวัย แต่ก็ไม่ทิ้งความเป็นเด็กเกรียนที่ฝันจะเป็นหนึ่งในทีมฮีโร่อย่างที่เขาหวังไว้ หนังแสดงให้เห็นว่าการเป็นฮีโร่ไม่ได้ง่ายและการพยายามแสดงความกล้าหาญอย่างเดียวนั้นมิอาจทำให้ภารกิจสำเร็จได้หากขาดการไตร่ตรองและการวางแผน เหตุผลเหล่านี้ทำให้การคืนสู่เหย้าของหนังมีประเด็นหลักอยู่ที่การนำเสนอช่วงเวลาของการเป็นสไปเดอร์แมนที่สมบูรณ์แบบของปีเตอร์ พาร์คเกอร์ โดยเป็นช่วงเวลาที่ไม่ใช่ตอนถูกแมงมุมกัดแล้วกลายเป็นสไปเดอร์แมนแบบที่หนัง 2 เวอร์ชั่นก่อนทำ ซึ่งบางทีความโหดร้ายในเรื่องนี้อาจไม่ใช่ตัวร้ายที่บินโฉบไปโฉบมาในหนัง (เพราะจริงๆตัวร้ายในภาคนี้ก็ไม่ได้มีจุดประสงค์จะทำร้ายใคร เพียงแต่เค้าอยากทำธุรกิจลับๆของเขาเงียบๆ แต่ดันมีมนุษย์แมงมุมชุดแดงเข้ามายุ่งวุ่นวาย ความขัดแย้งเลยขึ้น) แต่มันอาจจะเป็นความโหดร้ายที่เกิดจากผลกระทบของการเป็นไอ้แมงมุมที่ปีเตอร์ต้องรับมือและผ่านมันไปให้ได้\n\nในภาพรวม หากเรามองกันที่ความบันเทิงแล้วเป็นหลักแล้ว ตัวหนังอาจอยู่ในระดับที่ดูสนุกและตื่นเต้นแบบพอถูไถไปได้ มีลุ้น มีฮาเป็นช่วงๆ สเกลของฉากแอ็กชั่นก็ไม่ได้อลังการแบบที่หนังจะใช้เป็นจุดขาย อย่างไรก็ตาม หากมองข้ามความพีคไม่สุดของประเด็นเหล่านี้ไปได้ เราจะพบว่า \"Spider-Man: Homecoming\" คือภาพยนตร์ที่ตัวละครไอ้แมงมุมมีความสมจริงทางอารมณ์ที่สุดและเป็นเวอร์ชั่นที่เราจะได้เห็นพัฒนาการของปีเตอร์สู่การเป็นฮีโร่ได้ชัดเจนที่สุด ก็คงต้องรอดูกันต่อไปครับของแบบนี้ต้องใจเย็นๆ อย่ารีบบุ่มบ่าม ค่อยเป็นค่อยไปแบบนี้น่าจะดีกว่าต้องมารีเม็คซ้ำแล้วซ้ำเล่าแบบเหตุการณ์ที่ผ่านมา สำหรับผม \"ผมชอบครับ\"\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\n"}
