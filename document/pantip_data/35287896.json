{"movie_name": "The Conjuring 2", "text": "The Conjuring 2 (ไม่สปอยเนื้อหาสำคัญ)\n.\nภาคต่อของภาพยนตร์สยองขวัญขึ้นหิ้ง ฝีมือการกำกับของเจ้าพ่อหนังสยองขวัญในยุคนี้ James Wan (Saw (2004), Insidious (2012), The Conjuring (2013) และ Furious 7 (2015)) ที่กล่าวถึงเรื่องราวการคลี่คลายคดีปริศนาของคู่สามีภรรยา Ed และ Lorraine Warren นักปิศาจวิทยาชื่อดัง ผ่านการนำเสนอเรื่องราวที่เคยเกิดขึ้นจริง รวมถึงคดี The Amityville สุดยอดคดีสยองขวัญที่โด่งดังที่สุดคดีหนึ่งของโลกที่ถูกนำเสนอในภาคนี้\n.\nหลังจากประสบความสำเร็จด้วยรายได้และกระแสตอบรับอย่างยอดเยี่ยมในภาคแรก James Wan จึงได้สานต่อเรื่องราวความสยองขวัญนี้ขึ้น โดยเนื้อหายังคงเนื้อหาหลักของสองสามีภรรยา Ed และ Lorraine Warren นักปิศาจวิทยากับการคลี่คลายคดีปริศนาที่อ้างอิงจากเหตุการณ์จริง สำหรับเนื้อหาในภาคนี้ในส่วนของคดีไม่ได้มีความเชื่อมโยงกับภาคก่อนหน้า แต่เป็นการยกคดีดังแห่งย่าน Enfield ประเทศอังกฤษ The Amityville คดีสยองขวัญที่โด่งดังที่สุดคดีหนึ่งของโลก ขึ้นมานำเสนอผ่านแกนเรื่องที่ไม่ต่างจากภาคแรกมากนัก ในด้านความสยองขวัญ James Wan ยังคงฝีไม้ลายมือได้อย่างเยี่ยมยอด ทั้งการเลือกใช้มุมกล้อง การแพนกล้อง และซาวด์ประกอบ ที่สามารถสร้างสรรค์และสร้างความสยองขวัญในฉากที่ผู้ชมคาดไม่ถึงได้อย่างน่าทึ่ง การดำเนินเนื้อหาถูกถ่ายทอดในรูปแบบกึ่งสารคดีที่อ้างอิงรูปแบบและเหตุการณ์ที่เคยเกิดขึ้นจริง ทำให้เรื่องราวมีน้ำหนักและสร้างความน่าทึ่งได้ไม่น้อย นอกจากนี้หนังยังสร้างความตราตรึงในแต่ละซีนของอารมณ์ ทั้งการเข้าร่วมคลี่คลายคดีที่สั่นคลอนชีวิตของคู่สามีภรรยา Warren การสูญสิ้นของศรัทธา ความหวังที่จะได้รับการช่วยเหลือของครอบครัว Hodgson ซึ่งการถ่ายทอดอารมณ์ผ่านเหตุการณ์ต่างๆที่เกิดขึ้น มีความเข้มข้นไม่แพ้ความสยองขวัญภายในเรื่องแม้แต่น้อย\n.\nMy Score : 9.0/10\n\n\nแก้ไขข้อความเมื่อ 19 มิถุนายน 2559 เวลา 00:43 น."}
