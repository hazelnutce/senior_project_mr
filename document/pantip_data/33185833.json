{"movie_name": "The Theory of Everything", "text": "วันนี้ ผมขอมาว่าอีกเรื่องที่เพิ่งดูกันไป “The Theory of Everything” หนังชีวประวัติของนักจักรวาลวิทยาที่เป็นที่รู้จักไปทั่วโลก Stephen Hawking ที่ไม่มีแค่ความเป็นหนังชีวประวัติ เพราะมันยังเป็นหนังดราม่าและโรแมนติกอีกด้วย\n\nชีวิตรักของเขานั้นเริ่มขึ้นตั้งแต่เริ่มเรื่องแล้ว เมื่อสตีเฟ่นพบเจอหน้าของเจน ทั้งสองคนก็ดูเหมือนจะตกหลุมรักกันทันที ก่อนที่ความสัมพันธ์จะรุดหน้าไปอย่างรวดเร็ว พร้อมๆ กับร่องรอยอะไรบางอย่างที่เกี่ยวกับอาการของสตีเฟ่นจะค่อยปรากฏเพิ่มมากขึ้นเรื่อยๆ\n\n\nโรคร้ายกำลังทำให้ประสาทสั่งการการเคลื่อนไหวร่างกายของสตีเฟ่นถดถอยลงเรื่อยๆ หมอให้ความเห็นว่า เขาจะอยู่ได้อีกไม่เกิน 2 ปี ทุกอย่างดูเหมือนพังทลายลงตรงหน้า ทว่า เจนรักเขาและเลือกที่จะดูแลเขาแม้ว่ามันจะเหลือ “เวลา” น้อยเพียงใดก็ตาม\n\nเพียงแค่หนังผ่านไปเพียง 20 นาทีกว่า ก็เล่นงานผมเสียหนักแล้ว ด้วยประสบการณ์ร่วมที่ผมมีกับสตีเฟ่น ผู้กำลังจะควบคุมการเคลื่อนไหวของแขนขาตัวเองไม่ได้ มันยังความรันทดในใจผมยิ่งนัก ประกอบกับการมีอีกคนที่รักอยู่เคียงข้าง มันคือความซาบซึ้งที่ไม่อาจหยุดกลั้นเอาไว้ได้\n\nดูโรแมนติกจับใจได้อย่างไม่น่าเชื่อจริงๆ\n\nThe Theory of Everything | http://bit.ly/1KaZQKh\n"}
