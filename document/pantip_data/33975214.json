{"movie_name": "Our Little Sister", "text": "วันนั้น ผมมีโอกาสได้เข้าชมภาพยนตร์เรื่องที่ 12 ของ  โคเรเอดะ ฮิโรคาสุ  ‘Our Little Sister เพราะเราพี่น้องกัน’ ที่เฮ้าส์ RCA วันนี้ ผมเลยมีโอกาสหยิบมาบอกเล่าให้ได้อ่านกัน เรื่องราวของพี่น้องสาวสามคนที่เลือกจะชวนน้องสาวต่างแม่มาอยู่ด้วยกัน เรื่องราวของการปรับตัว ทำความรู้จักกันและได้อะไรบางอย่างจากกันและกัน\n\nมันเริ่มต้นขึ้นเมื่อสามพี่น้อง อย่าง ซาจิ โยชิโนะ และ จิกะ  ต้องไปงานศพของพ่อที่ต่างเมือง ได้ไปพบกับน้องสาวต่างมารดาอย่าง ซึสึ ที่นั่น เกิดถูกชะตาจึงชักชวนให้อยู่ร่วมชายคากัน ในบ้านเก่าหลังใหญ่ที่มีเพียงพี่น้อง เนื่องจากแม่ได้ออกจากบ้านไปนาน มีเพียงน้องสาวของคุณยายที่มาเยี่ยมเยือนบ้างบางคราว\n\n\nหนังของ โคเรเอดะ ฮิโรคาสุ มักจะดำเนินเรื่องแบบเรียบๆ แต่อบอุ่นอยู่ในที เรื่องนี้ก็เช่นกัน เรื่องราวในบ้านดำเนินสลับกับเหตุการณ์นอกบ้าน ชีวิตการงานของพวกเธอ ชีวิตความรักของพวกเธอที่ดูเหมือนจะไม่ค่อยสมหวังกันสักเท่าใดนัก แต่ไม่ค่อยมีภาพของความฟูมฟายให้เราได้เห็น ทุกคนต่างรับมือกับมันในแบบของตัวเอง และเราก็ได้เห็นว่าพวกเธอเข้มแข็งเพียงใด ก็พวกเธออยู่ด้วยตัวเองได้มานานแล้วนี่นา\n\nในความโชคร้ายก็มักจะมีโชคดีอยู่เสมอ เราอาจได้พบกับว่าสาวๆ ที่อยู่ร่วมกันในบ้าน อาจมีระหองระแหงกันบ้างแต่ต่างก็เข้าอกเข้าใจกัน เพราะการเปิดอกเปิดใจให้กัน ให้อีกคนได้เข้ามาพบเห็นความรู้สึกนึกคิดของตัวเอง ยิ่งเมื่อเวลาผ่านพ้นไป เราได้เรียนรู้จากชีวิตของพวกเธอว่าไม่มีอะไรที่สมบูรณ์พร้อม ไม่มีอะไรที่มีมุมเดียว\n\n‘Our Little Sister’ จึงเป็นหนังฟีลกู้ดที่พาให้เราไปยิ้มและเสียน้ำตาให้กับความเรียบง่ายและจับใจ\n\nOur Little Sister | http://bit.ly/1CZBnul\n"}
