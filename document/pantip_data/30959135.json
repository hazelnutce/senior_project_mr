{"movie_name": "Pain & Gain", "text": "หนังพักเที่ยงของผู้กำกับชื่อก้อง Michael Bay ที่ทำแต่หนังฟอร์มยักษ์ แต่วันนี้ เขาเลือกจะหยิบหนังที่อยากทำมานานขึ้นมาทำสักที ก่อนที่จะกลับไปทำหนังฟอร์มใหญ่อีกครั้ง\n\nเรื่องราวอาชญากรรมที่ดูพิลึกพิลั่นจนมันไม่น่าเชื่อว่าจะเป็นเรื่องจริง ของผู้ฝึกสอนในฟิตเนสแห่งหนึ่ง ที่รวมกลุ่มกันสานฝันที่จะทะลุเพดานของตัวเองไปสู่ความร่ำรวยด้วยแผนการสุดแสบ เป็นดาร์กคอมิดี้ที่ทำเอากระอักกระอ่วนไปด้วยในระหว่างดู\n\n\"Pain & Gain ไม่เจ็บ ไม่รวย\"\n\n\n\nระหว่างที่ดู ‘Pain & Gain’ ไป มีหลายสิ่งที่ผมรู้สึก คงต้องบอกว่า มันอาจเป็นความรู้สึกส่วนตัวที่อาจจะไม่ตรงกับคุณก็ได้ สิ่งหนึ่งที่รู้สึกเลยก็คือ หนังเต็มไปด้วยเรื่องราวที่ตรงข้ามกับศีลธรรมในใจค่อนข้างมาก ต่อมศีลธรรมต้องทำงานอย่างหนักตลอดเวลา เพราะเราไม่เคยเห็นด้วยกับการกระทำอย่างผิดๆ ซ้ำแล้วซ้ำเล่าเพื่อยกระดับตัวเอง และเมื่อทุกอย่างผิดพลาดก็ยังคงจะดันทุรังไปต่อ ขณะที่ด้านมืดของเราก็มักจะคอยสอดแทรกความอยากเห็นภาพร้ายๆ ที่กำลังจะเกิดขึ้น จะมีก็เพียงช่วงท้ายเท่านั้น ที่หนังสร้างบรรยากาศที่ผ่อนคลายให้กับคนดูอย่างผมจนได้\n\nหนังเต็มไปด้วยเป้าประสงค์เพื่อเสียดสีวิถีอเมริกา ‘American Dream’ คืออะไร ชาวอเมริกันคงจะรู้ดีที่สุด แต่ความร่ำรวยก็คงเป็นสิ่งที่คนทั้งโลกต่างต้องการเหมือนๆ กัน หากแต่การเดินไปยังเป้าหมายนั้นต่างหากที่จะแตกต่างกัน และหลายคนอีกด้วยซ้ำที่เลือกจะไม่เดินไปถึงตรงนั้น เรื่องราวในหนัง มันคือตลกร้ายชนิดที่เรารู้สึกสะอิดสะเอียนในพฤติกรรมของพวกเขาแต่เราก็นั่งฮา\n\nจนสุดท้าย บทสรุปมันแสนโดน มันทำให้เราคล้อยตาม ความทั้งเรื่องที่ผ่านพ้นมา มันคงทำให้ทุกอย่างในตอนท้ายดูมีน้ำหนักและน่าเชื่อมากขึ้น\n\nเพิ่มเติม: http://bit.ly/14AJZWP\n\nแก้ไขข้อความเมื่อ 10 กันยายน 2556 เวลา 11:55 น."}
