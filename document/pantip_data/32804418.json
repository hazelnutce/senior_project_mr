{"movie_name": "ภาพยนตร์ อภิมหาศึกมาสไรเดอร์", "text": "ภาพยนตร์ภาคใหม่จากซีรีย์คาเมนไรเดอร์ ภาคนี้ถือว่าทำได้ดีในระดับนึงเลยทีเดียว เนื้อเรื่องอยู่ในคอนเซ็ปส์ของการนำไรเดอร์รุ่นพี่มาปะทะรุ่นน้อง ซึ่งเหตุการณ์แบบนี้เคยเกิดขึ้นมาแล้วในซีรีย์ Kamen Rider Decade แต่ความพิเศษของภาคนี้คือ เป็นการนำไรเดอร์ยุคโชวะ และ ยุคเฮย์เซย์มาปะทะกัน! สิ่งที่ขอชื่นชมก็คือการนำไรเดอร์ตัวใหม่ล่าสุดอย่าง คาเมนไรเดอร์ ไกมุ มาพบกับไรเดอร์ผู้เปิดตำนานอย่าง คาเมนไรเดอร์ อิจิโกะ นั่นเอง\n\nในภาพยนตร์เรื่องนี้คุณจะพบกับหลายตัวละครที่คุณคิดถึง ซึ่งในร่างไรเดอร์คงจะไม่รู้สึกตื่นเต้นอะไรมากเพราะเดอะมูฟวี่มีเกือบทุกปีก็ได้เจอไรเดอร์ทุกตัวอยู่แล้ว แต่สิ่งที่พิเศษในภาคนี้คือ...ร่างคน! อย่างที่ทราบกันดีว่าเราจะได้พบกับ ฮองโก ทาเคชิ (Kamen Rider #1) อีกครั้งหนึ่งซึ่งนำทีมมาพร้อมกับบรรดาไรเดอร์แห่งยุคโชวะอีกหลายคน สำหรับยุคเฮย์เซย์นั้นคุณจะได้พบหลายตัวละครที่คุณชื่นชอบเหมือนกัน แม้กระทั่ง อินูอิ ทาคุมิ (Kamen Rider Faiz) ก็จะกลับมาสร้างรอยยิ้มอีกครั้งหนึ่ง\n\nสำหรับการเดินเรื่องในภาคนี้ ถือว่าเดินเรื่องได้ดีแต่บางจุดยังให้เหตุผลไม่ดีนัก ส่วนตัวรู้สึกว่าการต่อสู้ระหว่างรุ่นพี่-รุ่นน้อง ชวนให้คิดถึงบรรยากาศเก่าๆในซีรีย์ Kamen Rider Decade ที่ยังจบได้ไม่สมบูรณ์นัก โดยในภาคนี้แม้จะปูเรื่องมาให้ตัวหลักเป็น ไกมุ และ อิจิโกะ แต่ตัวเดินเรื่องหลักกลับส่งผ่านตัวละครอย่าง สึคาสะ (Kamen Rider Decade) และ ทาคุมิ (Kamen Rider Faiz) มากกว่าไกมุเล็กน้อย\n\nเนื้อเรื่องในเรื่องนี้มีการอ้างอิงเรื่องราวเก่าๆในหลายๆเรื่อง ทำให้รู้สึกได้เลยว่าเนื้อเรื่องนั้นดำเนินต่อจากซีรีย์ที่เราเคยดูมา และรู้สึกถึงความเชื่อมต่อกันระหว่างไรเดอร์สองยุคมากยิ่งขึ้น สำหรับซุปเปอร์เซนไตที่มาในเรื่องนั้น ส่วนตัวคิดว่าไม่จำเป็นซักเท่าไหร่ แต่ก็ถือว่าสร้างสีสันให้กับเนื้อเรื่องได้พอสมควร\n\nแฟนๆไรเดอร์ ไม่อยากให้พลาดเรื่องนี้ครับ ถือเป็นเดอะ มูฟวี่ ที่ดีสำหรับแฟนที่กำลังคิดถึงไรเดอร์เก่าๆได้พอสมควร คะแนนขอไม่ให้นะครับ เพราะหนังมีทั้งจุดดีและจุดไม่ดี ยังไงก็ถ้าใครชื่นชอบมาสไรเดอร์ เรื่องนี้ไม่น่าผิดหวังครับ\n"}
