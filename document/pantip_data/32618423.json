{"movie_name": "A Walk Among The Tombstones", "text": "‘A Walk Among The Tombstones’ เป็นหนังที่สร้างจากนิยายสืบสวนสอบสวนของ ลอว์เรนซ์ บล็อค นี่เป็นเล่มที่สิบในชุดหนังสือชุดนั้น\n\nหนังนำเสนอเรื่องราวของ แมตต์ – แมทธิว สคัดเดอร์ อดีตตํารวจขี้เหล้า ที่วันหนึ่งเขายิงผู้ร้ายที่มาอาละวาดในระหว่างเขาอยู่ในร้านเหล้า แต่เหตุครั้งนั้นเขาได้ทำร้ายผู้บริสุทธิ์ที่โดนลูกหลงอย่างไม่ตั้งใจ เขาเลือกจะลาออก พร้อมทั้งเข้ากลุ่มบำบัดอาการติดเหล้าของตน ความผิดพลาดครั้งนั้น ทำให้เขาเลือกผัน­ตัวเองมาเป็นนักสืบเอกชนไร้สังกัด\n\nแมตต์ตอบตกลงยอมช่วยสืบคดีฆาตกรรม­ภรรยาของเจ้าพ่อค้ายาเสพติด งานนี้พึ่งพาตำรวจไม่ได้ จำต้องใช้นักสืบที่ไร้ใบอนุญาตอย่างเขามาจัดการ เขาเชื่อว่าฆาตกรน่าจะเป็นมืออาชีพที่ไม่ได้เพิ่งลงทำเป็นครั้งแรก เขาจัดการคลี่คลายปมทุกอย่างไปพร้อมกับผู้ช่วยตัวจ้อยและกวนบาทา เพื่อหยุดยั้งฆาตกรรมครั้งต่อที่เขาเชื่อว่ามันจะต้องเกิดขึ้นอีก\n\n\nนี่มันไม่ใช่หนังแอ็คชั่น แต่เป็นหนังทริลเลอร์สืบสวน แม้หนังจะไม่ได้เร่งเร้าตัดต่อรวบรัดเท่าไหร่นักด้วยสไตล์การถ่ายทำที่เน้นองค์ประกอบงานภาพที่สวยงาม กระนั้น หนังก็พาให้เราลุ้นและคิดปะติดปะต่อเรื่องไปพร้อมๆ กับมันได้ หนังมีตัวละครตัวเล็กๆ ที่ใส่เข้ามาเพื่อสำหรับรอยยิ้มให้ปรากฏบนหน้าของผู้ชมได้เป็นระยะ อย่างน้อยก็ทำให้หนังไม่ได้เครียดจนเกินไป ขณะที่ความดิบเถื่อนรุนแรงก็ยังคงมีอยู่ เพียงแค่แง่มุมในด้านดราม่าของตัวพระเอกในบางจุดอาจจะไม่ได้ปรากฏอยู่ในหนัง\n\nซึ่งเข้าใจว่า อาจเพราะจะทำให้หนังดูพูดจาสะเปะสะปะมากเกินไปนั่นเอง\n\nA Walk Among The Tombstones |  http://bit.ly/XT7eIK\n\nแก้ไขข้อความเมื่อ 23 กันยายน 2557 เวลา 18:16 น."}
