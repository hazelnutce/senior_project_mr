{"movie_name": "POMPEII ไฟนรกถล่มปอมเปอี", "text": "รีวิวหนังใหม่ประจำสัปดาห์โดย MC GUGOG (ไม่ Spoil)\n\nPompeii – ไฟนรกถล่มปอมเปอี\n\nสร้างจากเรื่องจริงในประวัติศาสตร์ มหานครปอมเปอี เมืองชายทะเลที่มีอารยธรรมและความเจริญรุ่งเรืองเมืองหนึ่งในยุคแรกเริ่มคริสตศักราช ที่ต้องสาปสูญจากแผนที่โลกในเวลาเพียง 48 ชั่วโมงเนื่องจากภัยพิบัติการประทุของภูเขาไฟวิซูเวียส ตัวหนังเล่าถึงเรื่องราวชีวิตของทาสหนุ่มนามว่าไมโล (คิท แฮริงตัน จาก Game of Thrones) ที่ตกหลุมรัก แคสเซีย (เอมิลี่ บราวน์นิ่ง) สาวงามจากชนชั้นสูงที่กำลังถูกบังคับให้แต่งงานกับนักการเมืองรายหนึ่ง ทว่าเรื่องร้ายที่แท้จริง อาจยังเทียบไม่ได้กับมหันตภัยครั้งสำคัญที่กำลังจะเกิดขึ้น\n\nค่อนข้างลงตัวเลยสำหรับการผสมผสานเรื่องราวชีวิตของตัวละครกับภัยธรรมชาติ แม้พล็อตเรื่องจะแอบคล้ายชู้รักเรือล่มและพอจะเดาทางได้ตั้งแต่ต้นเรื่อง แต่ก็ไม่สำคัญเมื่อเทียบกับการถ่ายทอดพื้นเพของตัวละคร ตัวหนังให้ความสำคัญกับส่วนนี้พอสมควร การแสดง บทพูด บวกกับการต่อสู้ของเหล่าทาสในโคลอสเซี่ยมทำให้ผู้ชมสามารถเข้าถึงความสัมพันธ์ของตัวละครและอารยธรรมที่เกิดขึ้นในยุคนั้นได้เป็นอย่างดี การรบของเหล่าทาสในโคลอสเซียมของตัวหนังในช่วงแรกทำได้เยี่ยมมากถึงแม้จะขาดดนตรีประกอบและตัวละครอาจดูเก่งไปบ้างเล็กน้อย\n\nตัวหนังดำเนินเรื่องได้ดีมากทั้งในแง่เรื่องราวของตัวละครและหายนะของภัยพิบัติ ซึ่งค่อยๆถูกลำดับตั้งแต่ต้นเรื่อง มีฉากให้ตื่นเต้นเป็นระยะๆ จนถึงจุดที่วินาศสันตะโรเรียกได้ว่าจัดเต็มสุดๆ ไม่ยั้งกันเลยทีเดียว ถึงแม้ CG ในบางฉากและความใสของใบหน้านางเอกอาจมีขัดๆอยู่บ้าง 555+ แต่ด้วยการเก็บรายละเอียดตั้งแต่เถ้าภูเขาไฟ เสื้อผ้าหน้าผม และสภาพแวดล้อมของเมืองหลังโดนถล่ม ปัญหาในข้างต้นก็ไม่ใช่ปัญหาไปเลยครับ (สำหรับผู้ที่สนใจระบบ 3D พก Gas Mask ไปด้วยนะ ได้ยินมาว่าเถ้าภูเขาไฟกระจาย 555+)\n\nคะแนน IMDb 22/02/14 : 6.4/10\n\nคะแนนส่วนตัวโดยผมเอง\nเนื้อเรื่อง, Creative : 6.0/10\nการแสดง, Emotional : 8.0/10\nCG : 9.5/10\nTotal : 8.0/10\n\n\n\nเพื่อนๆสามารถติดตามรีวิวภาพยนตร์เรื่องอื่นๆจาก Facebook ผมได้นะครับจากลิ้งค์ https://www.facebook.com/mc.gugog\n\nขอบคุณสำหรับการติดตามครับผม\n"}
