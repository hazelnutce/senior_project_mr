{"movie_name": "Gone Girl (2014)", "text": "'Gone Girl เล่นซ่อนหาย' หนังแนวสืบสวนสอบสวนสุดระทึกขวัญที่สร้างจากนิยายขายดีเล่มดังของจิลเลี่ยน ฟินน์ ถือเป็นอีกหนึ่งผลงานมาสเตอร์พีซของเดวิด ฟินเชอร์ ผกก. ชื่อดังเจ้าของหนังชั้นเยี่ยมอย่าง Seven และ The Girl with the Dragon Tattoo เป็นต้น เลยก็ว่าได้ ด้วยสไตล์การนำเสนอและการเล่าเรื่องราวที่ชวนติดตาม ลุ้นระทึก และตราตรึงตั้งแต่ต้นไปจนจบซึ่งเป็นบทสรุปที่เกินคาดเดา ทำให้ไม่มีช่วงที่ทำให้รู้สึกน่าเบื่อเลย แถมยังเดินเรื่องกระชับฉับไวดีด้วย\n\nต้องยอมรับเลยว่าทีมดัดแปลงบทและตัว ผกก. เองสามารถถ่ายทอดเรื่องราวทั้งหมดภายในสองชั่วโมงกว่าๆ ได้แซบมาก แซบลืม นักแสดงนำก็ถือว่าเล่นดีงานพรีเมี่ยมมากกว่าที่คิด ยิ่งได้บรรยากาศหม่นๆ บวกกับข้อมูลจากทั้งสองตัวละครหลักที่ค่อยๆ ปล่อยออกมาก็ยิ่งเชิญชวนให้เราต้องเฝ้าจับตาทุกการกระทำของพวกเขาและร่วมเก็บรายละเอียดเพื่อค้นหาความจริงที่ซุกซ่อนอยู่\n\nโดยหนังจะเล่าถึงเอมี่ หญิงสาวที่หายตัวไปในวันครบรอบห้าปีของการแต่งงาน ผู้ต้องสงสัยรายแรกจึงไม่พ้นนิค ดันน์ สามีของเธอที่นอกจากจะมีพฤติกรรมน่าสงสัยแล้วยังดูเหมือนกำลังโกหกอะไรบางอย่างอยู่ ซึ่งหนังจะเล่าโดยตัดสลับเหตุการณ์ปัจจุบันกับบางเหตุการณ์ในช่วงห้าปีผ่านการจดบันทึกของฝ่ายหญิง เราจะได้เห็นถึงการใช้ชีวิตคู่ที่ดูซับซ้อนของพวกเขา ซึ่งต่างก็นำเสนอจากมุมมองของแต่ละฝ่าย ทำให้คนดูอย่างเราอยากรู้มากว่าฝ่ายไหนกำลังพูดความจริงกันแน่ และที่สำคัญคือหญิงสาวที่หายตัวไปยังมีชีวิตอยู่หรือตายจากไปแล้วจริงๆ\n\nอย่างที่บอกไปตอนต้นว่านักแสดงคือเล่นดีมาก เบน เอฟเฟล็กซ์กับโรซามันด์ ไพก์มีเคมีที่เข้ากันดี ทั้งยังแสดงได้อย่างสมบทบาท โดยเฉพาะฝ่ายหลัง นับเป็นบทบาทการแสดงที่ดีที่สุดของเธอเลยล่ะ ทรงพลังมาก มั่นใจว่าต้องมีโอกาสเข้าชิงรางวัลออสการ์สาขานำหญิงได้อย่างไม่ค้านสายตา เช่นเดียวกับสาขารางวัลดัดแปลงบท ผกก. ยอดเยี่ยม และภาพยนตร์ยอดเยี่ยม ที่น่าจะอยู่ไม่ไกลการเอื้อมกับการได้ร่วมเข้าชิง ถ้าใครชอบหนังแนวสืบสวนระทึกขวัญชั้นดี ทั้งยังนำเสนอประเด็นดราม่าในการใช้ชีวิตคู่ได้อย่างเจ็บแสบถึงทรวงล่ะก็ ไม่อยากให้พลาดเด็ดขาด (9.5/10)\n\n\n\nติดตามเรื่องบันเทิงต่างประเทศและรีวิวหนังใหม่ๆ เก่าๆ ได้ที่นี่เลยจ้า >>> https://www.facebook.com/kimkanamagazine\n"}
