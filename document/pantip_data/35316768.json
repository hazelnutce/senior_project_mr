{"movie_name": "Independence Day: Resurgence", "text": "Independence Day: Resurgence (ไม่สปอยเนื้อหาสำคัญ)\n.\nภาคต่อเรื่องราวการกลับมาเยือนโลกอีกครั้งของเผ่าพันธุ์เอเลี่ยนนับจาก 20 ปีก่อน ที่มาพร้อมกับมหาสงครามเกินกว่าที่มนุษย์จะรับมือได้ มนุษย์โลกทุกคนต้องร่วมมือกันปกป้องโลกอีกครั้ง ด้วยยุทธวิธีและศาตราวุธสุดล้ำสมัยอันเป็นผลจากการรุกรานในครั้งก่อนหน้า ทว่าการรุกรานในครั้งนี้พวกมันมีพัฒนาการและมีพลังอันมหาศาลยากที่จะต่อกรได้\n.\nภาพยนตร์แอคชั่นไซไฟภาคต่อของ Independence Day (1996) หรือ ID4 หนังเอเลี่ยนคุณภาพขึ้นหิ้ง ที่เป็นการบุกเบิกและน้อยคนนักที่จะไม่รู้จักหนังเรื่องนี้ในยุคนั้น หนังบอกเล่าเรื่องราวการกลับมาเยือนโลกของเหล่าเอเลี่ยน โดยมีเป้าหมายที่คล้ายคลึงกันกับภาคก่อนหน้า ด้านตัวละครภายในเรื่องมีการยกเครื่องนักแสดงใหม่เกือบทั้งสิ้น รวมถึงมีการเพิ่มเติมตัวละครบางตัวอีกด้วย จึงทำให้เรื่องราวภูมิหลังของตัวละคร ความบาดหมาง และมิตรภาพในบางส่วนอาจไม่เข้าถึงผู้ชมเท่าใดนัก แต่กระนั้นบทหนังก็ยังสามารถกระจายบทให้กับตัวละครแต่ละตัวได้เป็นอย่างดี จุดเด่นที่เห็นได้ชัดในภาคนี้คือ CG และงานภาพอลังการงานสร้างมากๆ การออกแบบสัตว์ประหลาดขนาดยักษ์ โมเดลยานรบสุดไฮเทค และฉากต่อสู้ทั้งหมดภายในเรื่องสามารถเร้าอารมณ์ และสร้างความระทึกให้แก่ผู้ชมไม่แพ้ภาคก่อนหน้า นั่นทำให้งานส่วนนี้กลายเป็นจุดแข็งของภาคล่าสุดและกลบข้อด้อยทั้งหมดออกไปได้อยู่พอตัว\n.\nMy Score : 7.5/10\n\n"}
