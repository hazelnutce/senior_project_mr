{"movie_name": "Frozen 4DX : ผจญภัยแดนคำสาปราชินีหิมะ", "text": "       เจ้าหญิงอันนา สาวน้อยช่างฝันที่ต้องการปลดปล่อยดินแดนของตน ซึ่งตกอยู่ภายใต้ฤดูหนาวอันเยือกเย็นที่ยาวนานและไม่มีวันสิ้นสุด ให้พ้นจากคำสาปของราชินีหิมะเอลซ่า เพื่อทวงฤดูร้อนอันสดใสกลับมาให้ชาวเมือง ก่อนที่ทุกคนจะหนาวตายกันหมด\n\n       เธอจึงออกเดินทางและร่วมผจญภัยไปกับหนุ่มขายน้ำแข็งคริสตอฟกับกวางเรนเดียร์คู่ใจของเขา และตุ๊กตาหิมะโอลาฟจอมป่วน ที่จะทำให้การเดินทางครั้งนี้มีสีสัน สนุกสนานและตื่นเต้นยิ่งขึ้น\n\n       เป็นหนังการ์ตูนอนิเมชั่นดีสนีย์ที่ดูแล้วตื่นตาตื่นใจ สนุกสนาน เฮฮา ครื้นเครง ร้องเล่นเต้นรำบรรเลงเพลงอย่างมีสีสันวันเดอร์ฟูลสุดๆ ดูแล้วก็ยิ้มและอินไปกับมันได้ตลอดทั้งเรื่อง แถมมุกต่างๆก็ฮา ไร้พิษภัย ผู้ใหญ่ดูได้ เด็กก็ดูดี\n\n       ที่เจ๋งของหนังเรื่องนี้ก็คือ \"เนื้อเรื่อง\" ที่ทำออกมาได้ตามคอนเซปต์ คือมีความคลาสสิกตามสไตล์หนังดีสนีย์ แต่สามารถประยุกต์ปรับเปลี่ยนและพัฒนาให้หนังเรื่องนี้ดูทันสมัยมากขึ้น ทำให้หนังดูใหม่ เปิดกว้างและแหวกแนวอย่างเห็นได้ชัด ไม่น้ำเน่าและไม่น่าเบื่อเลยครับ\n\n       อีกจุดหนึ่งที่ชอบเป็นการส่วนตัวก็คือ เพลงประกอบหนัง ที่ฟังดูทันสมัยและมีความเป็นวัยรุ่นมากขึ้น เนื้อเพลงเป็นการผสมผสานระหว่างสไตล์ของดีสนีย์กับเพลงป๊อปสมัยใหม่ เลยฟังง่าย ติดหูง่าย ซึ่งผมว่าสามารถขยายกลุ่มอายุคนดูจากเด็กไปยังกลุ่มวัยรุ่นหรือผู้ใหญ่ได้สบายๆ\n\n       สำหรับเรื่องนี้ ผมได้ดูแบบ 4DX เลยยิ่งทำให้ยิ่งสนุกมากขึ้น เอฟเฟคทุกอย่างมากันให้ครบ ทั้งแสง สี เสียง น้ำ ลมหนาวเข้ากับบรรยากาศในหนังสุดๆ แถมฉากขี่ม้าก็รู้สึกเหมือนโคตรๆ เล่นเอาไตสะเทือน 55+ ปกติไม่ค่อยเขียนเชียร์หนังการ์ตูนเท่าไหร่ แต่เรื่องนี้ นับว่าทำได้ดีและน่าประทับใจเกินคาด เทใจให้เต็มๆเลยครับ (ว่าแล้วก็ไปหา ost. มาฟังดีกว่า ฮิ ฮิ)\n\n       อ่อ คำแนะนำ อย่าเข้าโรงเลทนะครับ เพราะก่อนเริ่ม จะมีการ์ตูนสั้นของ Mickey Mouse แล้วหลังจากที่หนังจบแล้ว หลัง end credit นะครับ ยังมีอีกฉากรอคุณอยู่ ^ ^ โดยการ์ตูนสั้นนั้น ทำมาสำหรับ 3 มิติโดยเฉพาะ ดังนั้นถ้าเป็นไปได้ ควรจะดูแบบ 3 มิตินะครับ ไม่งั้นจะหาว่าไม่เตือน ฮิ ฮิ\n9/10\n"}
