{"movie_name": "Riddick3", "text": "หนังที่คนไทยทั่วไปรู้จักกันดี “Riddick” เรียกกันสั้นๆ แต่ว่าชื่อที่คนไทยรู้จักคือ “ริดดิก 3″ David Twohy ผู้กำกับคนนี้เคยกำกับมาตั้งแต่ภาคแรก ‘Pitch Black’ (2000) จนมามีภาคต่อที่ทุนสร้างเพิ่มถึง 5 เท่าตัว ‘The Chronicles of Riddick’ (2004) ที่หลายคนบอกว่าเรื่องราวมันออกทะเลไปมาก มาถึงปี 2013 นี้เรื่องราวดูจะถูกดึงกลับมาอีกที ในชื่อเดียวกับตัวละครหลักที่ชูโรงมาทุกภาพ ‘Riddick’ ยังคงเป็นผู้กำกับคนเดิมที่นั่งดูแลกำกับอีกครั้ง\n\nในภาคที่สามนี้ ‘Riddick’ กลับสู่สภาพของการเป็นหนังที่ใช้ทุนอย่างประหยัดอยู่ในระดับ 38 ล้านเหรียญเท่านั้น ซึ่งผลที่ออกมาก็ถือว่าไม่เลวเลยทีเดียว\n\n\n\nเรื่องราวบอกเล่ากับเราไว้ว่า ในภาคนี้ ริดดิก (Vin Diesel) ถูกปล่อยเกาะให้อยู่อย่างโดดเดี่ยวบนดาวอันรกร้างดวงหนึ่ง ชายผู้สามารถมองเห็นในเวลากลางคืนผู้นี้ค้นพบอาคารปฏิบัติการลับบางอย่างบนดาวดวงนั้น เขาก็ส่งข่าวสารตัวเองออกไป ความที่เป็นนักโทษที่มีค่าหัวสูง นี่คืออีกหนึ่งโอกาสที่เขาจะหายานสักลำเพื่อหนีไปจากดาวแสนโหดนี้ และแล้ว ก็มีผู้โชคดีสองกลุ่มต่างที่มาผู้จะมาช่วงชิงตัวเขาด้วยเหตุผลที่ต่างกัน ช่วงเวลาที่เหลือคงไม่ต้องคิดมากว่าจะได้เจออะไร ภาพที่ได้เห็นบางส่วนจากในหนังตัวอย่างนั่นคือหนึ่งส่วนเสี้ยวที่จะได้พบจากหนังเรื่องนี้\n\nมันคงไม่ใช่หนังที่ต้องใช้สมองมากมายนักในการปะติดปะต่อเรื่อง แต่ถ้าได้ดูทั้ง ‘Pitch Black’ และ ‘The Chronicles of Riddick’ มาก่อน ก็จะทำให้เข้าใจอะไรได้มากขึ้น เพราะมีบางส่วนที่ที่เกี่ยวข้องกับภาคสอง และครึ่งหลังค่อนข้างเกี่ยวพันกับภาคแรกอยู่พอสมควร\n\n-----\n\nโดยรวมแม้หนังจะไม่ได้มีพล็อตที่โดดเด่นหรือแปลกใหม่ (หนำซ้ำ บางคนยังว่า ตอนท้ายมันดูเชยเสียด้วยอีกต่างหาก) แต่มันก็เป็นหนังที่ไปดูเพื่อความมัน ความดิบเถื่อน และความโหด เท่านี้ก็ถือว่าหนังตอบโจทย์ให้เราได้ดีทีเดียว ซีจีที่สร้างสรรค์ถือได้ว่าอยู่ในขั้นพอดี ขณะที่หนังมีฉากโหดๆ อยู่เป็นระยะ กับมีบางฉากที่โชว์ให้เห็นหน่มน้มอยู่ด้วย หนังได้รับเรท R ในสหรัฐฯ\n\nแถมหนังยังมีมุขขำๆ อยู่พอสมควร แม้จะได้แค่ขำหึหึ แต่นี่แหละขำในแบบริดดิกล่ะ\n\nเพิ่มเติม : http://bit.ly/160Z5Dd\n"}
