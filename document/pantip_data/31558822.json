{"movie_name": "Oldboy", "text": "รีวิวหนังใหม่ประจำสัปดาห์โดย MC GUGOG (ไม่ Spoil)\n\nOldboy – เปิดบัญชีแค้น\n\n“แค่ตอบคำถามชั้นมาแค่ 2 ข้อ 1. ชั้นเป็นใคร และ 2. ชั้นจับแกมาขังทำไมตั้ง 20 ปี“\n\nหนังเล่าถึง โจ ชายหนุ่มธรรมดาผู้หนึ่ง ที่ถูกจับตัวไปและถูกคุมขังเป็นเวลายาวนานถึง 20 ปีแม้เขาจะถูกเลี้ยงดูอย่างดีแต่เขาก็ไม่อาจรู้ได้ว่าคนที่จับเขามาคือใคร และต้องการอะไรจากเขา จนถึงวันที่เขาสามารถหนีรอดออกมาได้ อุบัติการณ์การล้างแค้นจึงเกิดขึ้น แต่หารู้ไม่ว่าผู้ที่อยู่เบื้องหลังและความน่าสะพรึงกำลังเตรียมรอรับมือเขาอยู่\n\nภาพยนตร์ทริลเลอร์หักมุมในตำนาน รีเมคจากต้นฉบับเวอร์ชั่นเกาหลี ที่เนื้อเรื่องจัดเต็มด้วยความรุนแรง ลบล้างศีลธรรมอันดีในจิตใจกันไปเลยทีเดียว ถึงแม้ว่าจะโดนนักวิจารณ์สับเละหลังจากเวอร์ชั่นฮอลลีวูดเข้าฉาย แต่สำหรับผมก็ไม่ได้เลวร้ายซะเลยทีเดียว แน่นอนครับพล็อตเรื่องที่แปลกใหม่ยังคงรักษาไว้ตามแบบฉบับของ Old Boy อาจจะมีเสริมเติมแต่งขึ้นมาบ้าง แต่เวอร์ชั่นฮอลลีวูดถือได้ว่าทานง่าย ย่อยง่ายพอสมควร สามารถเข้าถึงปมชีวิตของตัวละครได้ลึกซึ้ง แม้อารมณ์จะไม่เข้มข้น สะเทือนอารมณ์และจิตใจเหมือนเวอร์ชั่นเกาหลี โดยตัวหนังมีการเล่าเรื่องเพื่อให้ผู้ชมเกิดการติดตามเป็นระยะๆ ฉากแอคชั่นและฉาก Long Take ในตำนานก็ทำออกมาได้น่าทึ่งเอาการ แน่นอนไฮไลท์ของเรื่องนี้คือการเฉลยตอนจบที่ดาร์คสุดๆ (สำหรับผมเวอร์ชั่นเกาหลีทำออกมาได้สะเทือนอารมณ์มากๆ หน้ามืดกันเลยทีเดียว ซึ่งอาจมีผลกับการชมเวอร์ชั่นฮอลลีวูด ที่อารมณ์ดรอปลงไปบ้าง เนื่องจากไม่เหลือความแปลกใหม่เสียแล้วสำหรับผม) แต่ผู้ที่ไม่เคยชมเลยซักเวอร์ชั่น ก็ถือเป็นทางเลือกที่ดีครับ\n\nสำหรับผู้ที่ยังไม่เคยชมทั้ง 2 เวอร์ชั่น หากท่านขวัญอ่อน และไม่นิยมความรุนแรงผมแนะนำให้ชมเวอร์ชั่นฮอลลีวูด แต่ถ้าชอบความรุนแรง ป่าเถื่อน พิเศษใส่เลือดเยอะๆ จัดเวอร์ชั่นเกาหลีไปเลยครับ 555+\n\nคะแนน IMDb 23/01/14 : 4.9/10 (ต้นฉบับ 8.4/10)\n\nคะแนนส่วนตัวโดยผมเอง\nเนื้อเรื่อง, Creative : 8.5/10\nการแสดง, Emotional : 6.5/10\nCG : -\nTotal : 7.0/10\n\n\n\nเพื่อนๆสามารถติดตามรีวิวภาพยนตร์เรื่องอื่นๆจาก Facebook ผมได้นะครับจากลิ้งค์ https://www.facebook.com/mc.gugog\n\nขอบคุณสำหรับการติดตามครับผม\n"}
