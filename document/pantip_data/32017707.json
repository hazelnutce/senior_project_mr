{"movie_name": "13 Sins : เกม 13 เล่นไม่รอด", "text": "       เมื่อพนักงานขายหนุ่มดวงตกที่กำลังเผชิญกับมรสุมครั้งใหญ่ในชีวิตที่พากันกระหน่ำและรุมเร้าตัวเขาอยู่รอบด้าน ในขณะที่เขากำลังมองหาเงินจำนวนหนึ่ง เพื่อมาช่วยแก้ปัญาและสถานการณ์นี้ อยู่ๆก็มีโทรศัพท์ลึกลับที่อ้างว่าเขาเป็นผู้โชคดีที่ได้รับเลือกในการเข้าร่วมรายการเกมโชว์รายการหนึ่ง ซึ่งมีเงินรางวัลสูงถึง 6.2 ล้านเหรียญสหรัฐ เพียงแค่เขารับคำท้าในการปฏิบัติภารกิจวัดใจทั้ง 13 ข้อ\n\n       ด้วยเหตุนี้.. เขาจึงตอบตกลงอย่างไม่มีทางเลือก โดยหารู้ไม่ว่า 13 ประสบการณ์ระทึกที่เขากำลังจะได้พบ มันกำลังจะพาเขาเข้าสู่ด้านมืด และเปลี่ยนชีวิตเขามากยิ่งกว่าเงินรางวัลที่เขาจะได้รับหลายเท่านัก\n\n       เป็นหนังระทึกขวัญที่รีเมคจากบทหนังของไทย เรื่อง 13 เกมสยอง ที่เคยเป็นที่กล่าวขวัญมาแล้วเมื่อ 8 ปีก่อน โดยในเวอร์ชั่นนี้ก็ยังทำได้ดีไม่น้อยหน้าหนังต้นฉบับเลยครับ สามารถดัดแปลงบทและเก็บรายละเอียดสำคัญๆได้ดี มีการปูเนื้อเรื่องและเล่าถึงภูมิหลังของตัวละครได้ค่อนข้างเคลียร์ ทำให้เรื่องราวดูมีเหตุผล น่าติดตาม สนุกและลุ้นระทึกไปกับมัน ไม่ว่าคุณจะเคยดูภาคต้นฉบับมาแล้วหรือไม่ก็ตาม\n\n       จุดที่ผมรู้สึกสนุกเป็นการส่วนตัวก็คือ การนั่งเปรียบเทียบเกมต่างๆกับภาคต้นฉบับ ว่าเกมไหนเหมือน เกมไหนต่างกันยังไง ซึ่งบอกเลยว่าเค้าไม่ได้เอาบทต้นฉบับไปทำทั้งดุ้น แต่มีการดัดแปลงแก้ไขให้สนุกขึ้น โดยที่ยังคงเนื้อหาหลักไว้ แถมโปรดักชั่นได้ดีกว่า คุณภาพสูงกว่า แต่ติดที่นักแสดงที่ดูเหมือนจะยังเล่นไม่ได้สุด ไม่สามารถบิ๊วอารมณ์คนดูได้มากพอ ผมเลยเหมือนยังไม่ค่อยอินไปกับมันเท่าไหร่ (อันนี้รู้สึกว่าพี่น้อยของเราเทพกว่านะ อิอิ)\n\n       แต่โดยรวม ก็ถือว่าทำได้ดี สนุก โหด สยอง ไม่แพ้ต้นฉบับ เนื้อเรื่องเล่าได้เคลียร์กว่า ถือว่าทำได้เยี่ยม แม้ว่าคนที่เคยดูหนังเวอร์ชั่นไทยมาแล้ว มาดูเวอร์ชั่นนี้ก็น่าจะสนุกไปอีกแบบนะ ใครชอบหนังแนวนี้ก็ลองมาดูนะครับ\n8/10\n"}
