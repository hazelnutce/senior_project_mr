{"movie_name": "The Railway Man : แค้นสะพานข้ามแม่น้ำแคว", "text": "       ในช่วงสงครามโลกครั้งที่สอง โลแม็กซ์ ทหารประจำกองสื่อสารแห่งกองทัพสหราชอาณาจักรพร้อมกับเหล่าเพื่อนๆในกอง ถูกกองกำลังญี่ปุ่นจับตัวส่งไปยังค่ายเชลยและถูกทรมานบังคับให้เป็นแรงงานในการสร้างทางรถไฟสายมรณะที่จังหวัดกาญจนบุรีในประเทศไทย\n\n       หลายปีต่อมา หลังจากที่สงครามจบลง เขากลับมาใช้ชีวิตในอังกฤษกับภรรยาสุดที่รักของเขา แต่บาดแผลทางใจจากเหตุการณ์ในอดีตยังคงตามหลอกหลอนเขาวันแล้ววันเล่า เขาจึงตัดสินใจที่จะเดินทางกลับไปยังสถานที่ต้นเรื่องทั้งหมด เพื่อก้าวข้ามผ่านพ้นอดีตอันเจ็บปวดรวดร้าวด้วยตัวเขาเองให้ได้\n\n       หนังเรื่องนี้เป็นหนังดราม่าอิงประวัติศาสตร์ที่สร้างจากเรื่องจริง ตีแผ่เรื่องราวด้านมืดและความโหดร้ายในยุคนั้น ซึ่งผิดจากที่คาดไปนิดนึง เพราะหนังแทบไม่ได้พูดถึงความยากลำบากในการสร้างทางรถไฟเลย ส่วนใหญ่จะเน้นไปที่เรื่องราวของตัวเอกเป็นหลัก โดยเล่าถึงชีวิต ความทรมานและผลกระทบของสงครามที่จะสื่อว่ามนุษย์ทุกคนล้วนเป็นเหยื่อของสงคราม ไม่มีใครชนะ ไม่มีใครแพ้ มีแต่ผู้สูญเสียเท่านั้น แม้กระทั่งสงครามจบไปแล้ว แต่ความทรมานก็ยังคงตามหลอกหลอนอยู่\n\n       หนังทำได้ค่อนข้างดี ดูแล้วค่อนข้างอิน แต่เนื้อเรื่องไม่ค่อยกว้างเท่าไหร่ เน้นเล่าไปที่มุมมองของคนๆนึงเสียมากกว่า เลยไม่มีเรื่องราวเหตุการณ์ประวัติศาสตร์ใดๆให้เรียนรู้ ดูได้เพลินๆ ซึ้งและแอบสะเทือนใจในบางจุด ข้อดีคือ ไม่มีฉากโหดร้ายขนาดเลือดสาด มีแค่ฉากทรมานให้พอจินตนาการถึงความเจ็บปวด เลยทำให้เป็นหนังที่ใครๆก็ดูได้ แถมได้ข้อคิดดีๆค่อนข้างเยอะเลยครับ\n7/10\n"}
