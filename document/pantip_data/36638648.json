{"movie_name": "2:22", "text": "---------------------------------\n\"2:22 - เวลาเฉียดตาย\" (4.25/10)\n---------------------------------\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"2:22 - เวลาเฉียดตาย\" ทางไปเพจผมครับ --> https://www.facebook.com/FeedbackMovies\n\nสัปดาห์ก่อน ผมมีโอกาสได้ชมภาพยนตร์ระทึกขวัญเรื่อง \"2:22\" ที่ตอนดูตัวอย่างผมชอบพล้อตเรื่องนี้และบอกตัวเองว่าจะหาเวลาไปดูให้ได้ จริงๆผมได้ดูตัวอย่างหนังและไปสะดุดคำพูดนึงของพระเอกที่พูดถึงงานที่ตัวเองทำไว้ว่า \"สำหรับผมแล้ว มันคือเกมหารูปแบบท่ามกลางความยุ่งเหยิง\" ซึ่งมันเป็นคำจำกัดความที่คล้ายกับลักษณะงานที่ผมทำอยู่เหมือนกัน แถมพื้นฐานตัวเองเป็นคนชอบดูหนังแนวทริลเลอร์ ลุ้นๆแบบนี้อนู่แล้วจึงตัดสินใจไม่ยากที่จะตีตั๋วไปชมหนังเรื่องนี้\n\nสำหรับความหมายของชื่อหนัง \"2:22\" นั้นหมายถึงเวลาบ่าย 2 โมง 22 นาที ซึ่งเป็นจุดเกิดเหตุที่เป็นกุญแจสำคัญของเรื่อง โดยภายหลัง \"ดีแลน แบรนสัน\" (มิเคียล ฮิวส์แมน) หนึ่งในทีมกองควบคุมอากาศยานประจำสนามบิน JFK ถูกแสงประหลาดสีทองสะกดป๊าปเข้าให้จนร่างนิ่งเป็นอัมพาตไปชั่วขณะ สะดุ้งมาอีกทีก็เกือบทำเครื่องบินชนกันซะแล้ว ดีที่เขายังแก้ปัญหาทันแบบฉิวเฉียดจนทำเอา 900 ชีวิตบนเครื่องทั้งสองลำเกือบกลายเป็นส่วนหนึ่งของโศกนาฏกรรมครั้งใหญ่ แต่ยังไงก็ไม่พ้นผิด เพราะทางการสั่งพักงานเขาทันที ซึ่งตัวเขาเองก็ยังงงๆจับต้นชนปลายไม่ถูกว่ามันเกิดอะไรขึ้น ทว่ามันไม่จบง่ายๆเมื่อเขาต้องเจอกับเหตุการณ์ที่เป็นรูปแบบเดิมๆซ้ำๆทุกวี่ทุกวัน เอาเป็นว่านอกจากนี้แล้ว หนังก็จะมีตัวละครอื่นๆโผล่ออกมาให้ดูมีสีสันอีกไม่กี่ตัว เอาไว้ให้ทุกท่านลองไปชมเองแล้วกัน เดี๋ยวเล่าเยอะแล้วจะเป็นกลายเป็นการสปอยไปซะเปล่าๆ\n\nใจความหลักที่จะมารีวิววันนี้ก็คือ ความน่าผิดหวังที่หนังไม่สามารถสร้างอารมณ์ร่วมให้กับผมได้เลย ไม่ทราบว่าคนอื่นๆชมแล้วรู้สึกยังไงกัน แต่ในภาพรวมสำหรับผมแล้ว หนังมันน่าเบื่อมาก ช่วงต้นผมก็พยายามทำความเข้าใจปมของหนังนะ พยายามติดตาม คิดตาม จนผ่านไปถึงกลางเรื่องหนังก็ไม่มีวี่แววว่าจะเฉลยปมอะไรง่ายๆ ซ้ำความน่าสนใจ ความน่าติดตาม เริ่มแปรเปลี่ยนเป็นความน่ารำคาญที่หนังไม่ออกหัวออกก้อยซะที ผมมองว่าหนังมีความจริงจังนะ แต่ผมกลับไม่เชื่อเท่าไหร่นัก มันขาดความน่าเชื่อถือ แล้วการไขปมปัญหาของพระเอกก็ดูไม่ได้เห็นสัมพันธ์กับความยุ่งเหยิงอะไรเหมือนที่โปรยไว้เลย (งานคุมเครื่องบินเค้ายังยุ่งเหยิงกว่าอีก)  แค่มันเกิดเหตุการณ์เดิมๆซ้ำๆกันเฉยๆเอง อีกทั้งรูปแบบมันก็ไม่ได้ซับซ้อนอะไรมาก แต่หนังทำให้มันดูวุ่นๆจนกลายเป็นเรื่องราวซับซ้อนแล้วเราก็ดูงงกันไปหมด ท้ายสุดมันเลยทำให้รู้สึกยิ่งเฟลกับหนังไปกันใหญ่ นอกจากนี้ ตัวละครในเรื่องแม้จะหล่อสวยแต่ก็กลับไม่มีเสน่ห์เอาซะเลย มันรู้สึกไม่ชวนให้เอาใจช่วย บางเรื่องก็ดูฉลาดนะแต่ก็มีประเด็นที่ดูว่าน่าจะคิดได้แต่หนังกลับทำให้มันดูยากเสียจริง มาลุ้นเอาอีกช่วงก็ตอนท้ายเรื่องเลย แต่ก็ช้าไปซะแล้ว เพราะหนังเฉลยทุกอย่างออกมาหมดแล้วเหลือแต่ปล่อยเรื่องราวให้ปล่อยไปตามน้ำเท่านั่นเอง\n\nท้ายสุดคงเหลือแต่ความน่าเสียดายที่หนังทำได้ดีแค่ภาพลักษณ์และพล๊อตหลัก แต่เนื้อเรื่องนั้นขาดความน่าติดตามและความน่าสนใจ มันเลยเกิดเป็นความผิดหวังที่นอกจากจะเสียดายเงินแล้วยังเสียดายเวลาที่หมดไปอีกด้วย\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\n"}
