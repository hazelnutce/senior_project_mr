{"movie_name": "man of steel", "text": "Man of Steel >>> โคตรคน โคตรแมน โคตรมันส์ โคตรอลัง!!!\nพอมานึกดูดีๆแล้ว ไม่มีผู้กำกับที่ไหนที่เหมาะจะทำ Superman เท่ากับ Snyder อีกแล้ว ด้วยสไตล์ที่พี่แกเป็นคนบ้าพลัง บ้ากล้าม บ้าความเป็นแมน และการแสดงออกถึงสไตล์ตัวเองอย่างจัดจ้านไม่เกรงใจใคร\nฉากต่อสู้มาพร้อมกับดนตรีประกอบที่ขอเรียกว่า \"อึกทึก\" อยู่หลายฉาก แต่ถ้าคุณเข้าถึงอารมณ์ดุเดือดเลือดพล่านของหนังแล้วล่ะก็ แสบแก้วหูแค่นี้ สะบ๊ายยยย\nSoundtrack ที่ได้ Hanz Zimmer ที่เป็น Composer ขาประจำของ Nolan มาช่วยแต่งให้ และฝีไม้ลายมือของเขาก็ยังทำเพลงได้อิมแพ็คคนดูได้อยู่หมัดเช่นเคย\nภาคนี้เราจะได้เห็น \"ความเป็นมนุษย์\" ของยอดมนุษย์ผู้นี้ ในวัยเด็กที่ต้องรับมือกับพลังของตัวเอง ต้องเผชิญหน้ากับความหวาดกลัวกับแรงกดดันของสังคมและความไม่เข้าใจ รับมือกับอารมณ์โกรธเกรี้ยวของตัวเอง ทั้งหมดนี้ถูกยับยั้งไว้โดยการได้รับความอบอุ่นจากพ่อและแม่บุญธรรม โดยเฉพาะพ่อ เป็นแรงผลักดันสำคัญที่สุดต่อการเลือกดำเนินวิถีชีวิต\nหลายคนอาจจะคิดว่า ที่ภาคนี้ Superman ดูมีสมจริง มีเลือดมีเนื้อ มีหัวใจ มีอารมณ์เหมือนมนุษย์เป็นเพราะ Nolan ที่เคยทำในหนังไตรภาค Batman แต่ผมว่า ถึงไม่มี Nolan หนังก็ยังน่าจะเหมือนเดิมอยู่ดี ด้วยฝีมือการกำกับของ Snyder ที่เคยพาเราดิ่งสู่ห้วงกิเลสของมนุษย์อย่างถึงแก่นในหนัง Watch Men มาแล้ว\nสุดท้าย ผมคิดว่า ความแข็งแกร่งของ Superman ไม่ใช่พลังเหนือมนุษย์ บินได้ กายเหล็ก ตายิงเลเซอร์ ประสาทการรับรู้ว่องไว แต่เป็น \"ความอ่อนโยน\" ที่ได้รับจากพ่อต่างหาก ที่เป็นความแข็งแกร่งที่แท้จริง!\n"}
