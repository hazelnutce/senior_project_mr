{"movie_name": "Timeline : จดหมาย ความทรงจำ", "text": "สิ่งหนึ่งที่หลายคนสงสัยกันก็คือ ตกลง \"Timeline จดหมาย-ความทรงจำ\" มันใช่ภาคต่อของ \"The Letter จดหมายรัก\" ซึ่งคำตอบก็คือทั้ง \"ใช่\" และ \"ไม่ใช่\" ที่ว่าใช่เพราะเนื้อเรื่องใน Timeline คือการดำเนินเรื่องต่อจาก The Letter โดยเน้นไปที่รุ่นลูก และเนื้อหาต่างๆ ที่อ้างอิงใน Timeline ก็คือเรื่องราวใน The Letter นั่นแหละ แต่ที่ว่าไม่ใช่ ก็เพราะด้วยปัญหาลิขสิทธิ์ทำให้ตัวหนังไม่สามารถใช้ชื่อเดิม ไม่สามารถอ้างว่าเป็นภาคต่อ รวมถึงมีการเปลี่ยนชื่อตัวละครด้วย จาก \"ดิว\" และ \"ต้น\" เป็น \"มัท\" และ \"ทัน\"\n\nแม้ว่า Timeline จะไม่ใช่ภาคต่ออย่างเป็นทางการของ The Letter แต่ก็เป็นที่รู้กันว่ามันคือภาคต่อนั่นแหละ ส่วนหนึ่งก็สะท้อนมาใน Timeline ที่มีการหยิบเอาเสน่ห์ บรรยากาศ และเรื่องราวต่างๆ ใน The Letter มาเล่าซ้ำและต่อยอดจากเดิม ซึ่งครั้งนี้ต้องยอมรับว่า \"นนทรีย์ นิมิตรบุตร\" ผู้กำกับ Timeline และยังผู้อำนวยการสร้างตอน The Letter สามารถถ่ายทอดเรื่องราวได้อย่างน่าประทับใจ ยังคงเสน่ห์ในแบบ The Letter เอาไว้ได้ แต่ขณะเดียวกันก็ประยุกต์เข้ากับยุคสมัยใหม่ได้อย่างสวยงาม หลังจากที่ตอนแรกหวั่นเกรงว่าหนังจะออกมาค่อยดีตามประสาหนังภาคต่อและเน้นขายนักแสดงนำเกินไป\n\n"}
