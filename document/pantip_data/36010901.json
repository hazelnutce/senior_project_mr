{"movie_name": "La La Land - นครดารา", "text": "La La Land (ไม่สปอยเนื้อหาสำคัญ)\n.\nภาพยนตร์แนวมิวสิคัลที่กวาดรางวัลและกระแสวิจารณ์มาอย่างล้นหลามหลากเวที เรื่องราวของ เซบาสเตียน (Ryan Gosling) หนุ่มนักเปียโนแจ๊ซที่ได้มีโอกาสพบรักกับ มีอา (Emma Stone) นักแสดงสาวดาวรุ่ง ทั้งคู่ต่างก็เป็นนักล่าฝันที่ต้องเดินทางฝ่าฝันและเผชิญอุปสรรคมากมายในนครแห่งมายา กำกับภาพยนตร์โดย Damien Chazelle (Whiplash (2014))\n.\nภาพยนตร์แนวมิวสิคัลโรแมนติกดราม่าที่กวาดรางวัลและกระแสวิจารณ์มาอย่างท่วมท้น อีกทั้งยังคว้า 7 รางวัลจากเวทีลูกโลกทองคำครั้งล่าสุดมาอีกด้วย ตัวหนังบอกเล่าเรื่องราวที่เกิดขึ้นในยุคปัจจุบันผ่านโทนหนังที่มีกลิ่นอายในยุคคลาสสิคได้อย่างลงตัวไม่ว่าจะเป็นโทนฉาก ดนตรีแจ๊ส และขนบแบบอเมริกันดรีม ตัวหนังบอกเล่าการต่อสู้เพื่อล่าฝันในแต่ละแวดวงผ่านตัวละครต่างจุดยืนได้อย่างลงตัวและคมคาย เพลงประกอบและท่วงท่าภายในเรื่องช่างพริ้วไหว ไพเราะ และสื่อความหมายถึงห้วงอารมณ์ของแต่ละตัวละครได้ดีมากๆ พรสวรรค์ด้านเปียโนของ Ryan Gosling และบทบาทการแสดงของ Emma Stone เป็นอะไรที่ตราตรึงและสะเทือนอารมณ์เหลือเกิน เป็นอีกภาพยนตร์ที่ขับเคลื่อนเรื่องราวการตามล่าฝันด้วยบทเพลงที่งดงาม เจ็บปวด และสะท้อนสังคมในยุคปัจจุบันได้อย่างสง่างาม โดยภาพรวมอาจไม่ถูกใจผู้ที่ไม่นิยมภาพยนตร์แนวมิวสิคัลแต่ก็ไม่ควรพลาดจริงๆครับ\n.\nMy Score : 9.0/10\n\n\nแก้ไขข้อความเมื่อ 14 มกราคม เวลา 21:48 น."}
