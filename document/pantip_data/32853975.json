{"movie_name": "Ouija", "text": "'Ouija กระดานผีกระชากวิญญาณ' (อ่านว่าวีจา) อีกหนึ่งหนังผีที่ออกฉายช่วงฮัลโลวีนในอเมริกา แต่ที่บ้านเราเพิ่งเข้าโรง และโหมโปรโมตว่าอำนวยการสร้างโดยไมเคิล เบย์ที่เคยสร้างสิงหาสับเวอร์ชั่นรีเมกและทรานสฟอร์มเมอร์นั่นเอง ซึ่งจากตัวอย่างจัดว่าน่าดูพอสมควร แต่พอมาดูแบบเต็มๆ ก็แอบผิดหวังอยู่นะ เพราะจุดหักมุมของหนังดันไปคล้ายกับหนังสยองเรื่องหนึ่งมาก ต่างแค่อุปกรณ์ที่ใช้สื่อวิญญาณเท่านั้นเอง\n\nโดยหนังจะเล่าถึงสาวน้อยรายหนึ่ง (คาแร็กเตอร์นางเอกหนังแนวนี้สุดๆ คือใจกล้า แต่พอเจอของจริงก็กรี๊ดแตก) ที่ต้องการติดต่อกับวิญญาณของเพื่อนสนิทผ่านวีจา (กระดานเรียกวิญญาณ คล้ายๆ ผีถ้วยแก้วบ้านเรา) เพราะอยากรู้ถึงสาเหตุการตายที่แท้จริง เนื่องจากนางไม่เชื่อว่าเพื่อนจะคิดสั้น และนั่นก็เป็นต้นเหตุให้เรื่องสยองขวัญมาเยือน แถมยังไม่โดนแค่คนเดียว เพราะนางดันเอาน้องเอาเพื่อนมาเล่นกระดานอะไรนั่นด้วย คราวนี้ก็เลยซวยไปตามๆ กัน\n\nการเล่าเรื่องในช่วงต้นน่าเบื่อมาก จนเกือบกลางเรื่องที่เริ่มลงมือเล่นกระดานเรียกผี ถึงเริ่มมีซีนน่ากลัวและตกใจกับซาวนด์ประกอบอยู่บ้าง แต่แปลกที่ไม่ค่อยให้ความรู้สึกตื่นเต้นหรือลุ้นระทึกเท่าที่ควร อาจจะเพราะว่าซีนหลอนๆ ถูกปล่อยไว้ในตัวอย่างเกือบหมด แถมยังไม่ค่อยสมเหตุสมผลในบางจุด ข้อดีคือหนังมีการหักมุมที่อาจจะไม่ได้ชวนตะลึงอะไรนัก และซ้ำกับเรื่องอื่น แต่อย่างน้อยก็ช่วยทำให้ช่วงหลังน่าติดตามมากขึ้นหน่อย (6.5/10)\n\n\n\nติดตามเพจรีวิวหนังและนำเสนอข่าวบันเทิงต่างประเทศได้ที่นี่เล้ยยย ขอบคุณมากจ้า >>> https://www.facebook.com/kimkanamagazine\n"}
