{"movie_name": "A Million Ways to Die in The West", "text": "A Million Ways to Die in the West (2014)\nกำกับโดย Seth McFarlane (Ted)\n5/10\n\n\nเมืองนอกเขามีหนังมุขต่อมุขเหมือนกัน  ซึ่งก็ประสบปัญหาเดียวกับของเมืองไทย คือมีมุขหรือเนื้อเรื่องไม่พอความยาวหนัง แถมเรื่องนี้ดันยาวเกือบ 2 ชั่วโมง  ทำให้เกิดการ \"พูดซ้ำ\" หรือ \"อธิบาย\" จนมุขที่อาจตลกได้ตอนแรกๆเริ่มกริบหรือฝืดภายหลัง  ส่วน Seth McFarlane เองดูไม่ค่อยเหมาะจะมารับบทนำตัวเป็นๆนัก (ไม่เหมือน Ted ที่มาแค่เสียงแต่สุดยอดมาก)  ดูเก้ๆกังๆทั้งการปล่อยมุขและการแสดง  \n\nกลับเป็นนักแสดงร่วมจอที่ดูเข้ากับโลกคาวบอยโปกฮานี้มากกว่าตัวผู้สร้างเสียอีก  โดยเฉพาะสองคน คือ Neil Patrick Harris ที่ไม่แปลกใจ เพราะบุคลิกก็แทบจะดึงมาจากบาร์นี่ล้วนๆ แค่เปลี่ยนจากคลั่งชุดสูทมาเป็นคลั่งหนวดแทน (ความคลั่งนั้นเหมือนจนยังมีเพลงประจำหนวดอีก 555) แต่อีกคนที่น่าแปลกใจคือ Charlize Theron ที่ดูบุคลิกสง่ามาใครจะคิดว่าเล่นได้เข้ากับหนังมาก ทั้งรีแลกซ์และมีเสน่ห์สบายๆอย่างไม่น่าเชื่อ  เสียดายที่เธอกับ Harris แชร์ฉากด้วยกันน้อยไปหน่อย เพราะเล่นเข้าขาและมีพลังตลกด้วยกันดีทีเดียว\n\nงานเทคนิคเองก็ประณีตกว่าคิด  ทำงานเบื้องหลังออกมาได้เหมือนหนังคาวบอยที่มันล้อเลียน ไม่ว่าจะการถ่ายภาพวิวทิวทัศน์ที่สวยงาม แถมบางฉากยังเหมือนจะเคารพหนังคลาสสิคหลายเรื่องในแนวนี้อีก หรือดนตรีที่ช่วยดึงบรรยากาศให้คอยคึกคักแม้ช่วงมุขแผ่ว และยังสามารถประกอบหนังคาวบอยยุคก่อนได้เลยทีเดียว\n\nโดยรวมแล้ว บรรดานักแสดง(ที่ไม่ใช่บทนำ) งานเทคนิค และบางมุขภาพและมุขเพลง ก็ทำให้เรื่องนี้พอดูได้เรื่อยๆ แม้จะไม่ตลกหรือสนุกขนาดต้องแนะนำต่อให้ใครดู ยกเว้นถ้าชอบดารานำคนไหนเป็นพิเศษอาจคุ้มหน่อย โดยเฉพาะแฟนๆของ Charlize Theron และ Neil Patrick Harris\n\n\n\n\nติดตามรีวิวหนังและข่าวน่าสนใจในโลกภาพยนตร์อื่นๆของผมได้ที่ www.facebook.com/themoviemood ครับ\n"}
