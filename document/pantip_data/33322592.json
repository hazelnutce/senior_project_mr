{"movie_name": "PK ผู้ชายปาฏิหาริย์", "text": "ผมเดินทางไปถึงเอสพลานาด รัชดา เพื่อจะได้พบกับ “PK ผู้ชายปาฏิหาริย์” หนังอินเดียที่ใครๆ เขาว่า ดีที่สุดเรื่องหนึ่งในประวัติศาสตร์หนังอินเดียเลยทีเดียวเชียว\n\nเรื่องมันมีอยู่ว่า โลกเราที่หวังจะไปสำรวจดาวเคราะห์ดวงอื่น แท้จริงแล้วมนุษย์ต่างดาวก็มาสำรวจเราอยู่เนืองๆ เช่นกัน และเมื่อมนุษย์ต่างดาวคนหนึ่งมาเยือนโลก เขาถูกมนุษย์โลกขโมยรีโมทที่จะส่งสัญญาณเพื่อให้ยานมารับกลับ ทำให้เขากลับโลกตัวเองไม่ได้ ต้องระหกระเหินร่อนเร่ไปเพื่อตามหาสิ่งๆ เดียว แต่ในระหว่างของการตามหา เขาก็ได้พบพานกับเรื่องราวหลายหลากด้วยสายตาของคนที่ไม่รู้จักโลกมาก่อน\n\nแต่กลับเป็นสายตาที่พาให้เราได้เห็นแง่มุมอะไรบางอย่างที่มัน “จริง” ทีเดียวให้กับสายตาของคนดูหนังเรื่องนี้\n\nเมื่อ PK (Aamir Khan) หนุ่มต่างดาวสุดรั่วต้องมาผจญชีวิตอยู่บนโลกมนุษย์ เขาถูกขโมยอุปกรณ์พากลับไปจึงต้องตามหามัน จนได้ไปพบกับ  จักกุ (Anushka Sharma) หญิงสาวน่ารักคนนั้น เธอทำงานอยู่ในสถานีโทรทัศน์และเขาคือข่าวที่เธอสนใจ\n\n\nการตามหารีโมทพาเขากลับบ้านได้พาเขาไปพบกับเรื่องราวมากมายที่เขาไม่เข้าใจ เขาตั้งคำถามด้วยความสงสัยคล้ายกับเด็กที่อ่อนต่อโลกและกำลังพยายามเข้าใจโลกนี้ คำถามที่สำคัญนั้นได้ถูกส่งตรงมายังผู้ชมอย่างไม่ต้องสงสัย เรื่องราวหนักๆ อย่างลัทธิ ความเชื่อ ศาสนา ถูกหยิบยกมากล่าวถึงและตั้งคำถามอย่างตรงไปตรงมา\n\nพระเจ้าที่เราเชื่อกันนั้นมีจริงไหม ทำไมพระเจ้าไม่ช่วยเหลือทุกคน ทำไมผู้คนเอาแต่วอนขอจากพระเจ้าโดยผ่านใครสักคนหนึ่ง ทำไมผู้คนเชื่อในสิ่งที่ขัดแย้งกันเอง จริงๆ แล้ว “พระเจ้า” มีกี่พระองค์กันแน่\n\nเรื่องหนักๆ เหล่านี้ถูกถ่ายทอดออกมาอย่างชวนหัว จนกลายเป็นกลืนเข้าคออย่างง่ายดายไปเลย\n\nPK ผู้ชายปาฏิหาริย์  | http://bit.ly/18PmUTN\n"}
