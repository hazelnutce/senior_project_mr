{"movie_name": "NH10", "text": "NH10\n8/10\n\nหนังทริลเลอร์จากบอลลีวูดเรื่องนี้ได้รอบฉายแบบจำกัดโรงในไทยเมื่อปีที่แล้ว ถือว่ามีความแปลกใหม่อยู่พอสมควร เพราะหนังได้แรงบันดาลใจมาจากหนังทริลเลอร์อย่าง Eden Lake (เล่าถึงสามีภรรยาคู่หนึ่งที่ไปฮันนีมูนกันแล้วเผลอไปมีเรื่องกับแก๊งเด็กนรก ก็เลยถูกตามฆ่า) แน่นอนว่าการเล่าเรื่องแนวไล่ล่าฆ่ากันตามสไตล์หนังฝรั่ง พอมาเกิดในหนังอินเดียจะเป็นเช่นไร จะวิ่งหนีฆาตกรแล้วร้องเพลงไปด้วยมั้ยล่ะงานนี้\n\nซึ่งพอได้ดูจบก็ต้องลบภาพหนังอินเดียแบบที่เรารู้จักกันไปเลย เพราะเรื่องนี้ออกแนวหนังฝรั่งเลยล่ะ เดินเรื่องกระชับ ฉับไว และค่อนข้างลุ้นระทึกอยู่พอสมควร น่าจะถูกคอคนที่ชอบหนังทริลเลอร์อยู่มิใช่น้อย โดยหนังจะเล่าถึงคราวซวยของสามีภรรยาคู่หนึ่งที่ขับรถไปเที่ยวนอกเมืองตามถนนสาย National Highway 10 (ที่มาของชื่อย่อหนังนั่นเอง) แล้วเผลอไปมีเรื่องกับแก๊งอันธพาลกลุ่มหนึ่งจนทำให้ต้องหนีตายกัน\n\nอย่างที่บอกว่าหนังได้แรงบันดาลใจมาจาก Eden Lake การเล่าเรื่องจึงไปในแนวเดียวกัน แต่จะมีปรับชนวนเหตุที่ทำให้เกิดเรื่องเลวร้ายตามมาให้แตกต่างกันไป ทว่าก็ได้กลิ่นอายของเรื่องที่ว่ามาแบบเต็มๆ จนแอบกลัวใจว่าบทสรุปจะชวนช็อกเหมือนกันมั้ย แน่นอนว่าคำตอบที่ได้คือไม่ เมื่อหนังเลือกที่จะฉีกบทสรุปให้ออกไปอีกแบบ และน่าจะเป็นแบบที่หลายคนชอบ\n\nนั่นคือการที่ตัวละครนางเอกได้เอาคืนพวกผู้ร้าย บอกเลยว่าทำออกมาได้สะใจโคตร แถมยังใส่เพลงเข้ามาประกอบได้อย่างลงตัวสมเป็นหนังอินเดียจริงๆ ในส่วนของนักแสดงก็เล่นดีมีอินเนอร์ แอบมีหักมุม แต่ก็เดาได้ไม่ยาก ส่วนที่แอบขัดหูขัดตา คือพวกผู้ร้ายที่ไม่ค่อยเก่ง และบางฟีลชวนให้นึกถึงหนังไทยสมัยก่อน ออกเชยๆ หรืออาจจะเพราะฉากหลังที่ต้องดูเป็นนอกเมืองด้วยล่ะมั้ง แต่โดยรวมก็ถือว่าสนุกใช้ได้ ดูแล้วไม่เสียเวลาจ้า\n\nฝากติดตามเพจรีวิวหนังและนำเสนอตัวอย่างหนังใหม่ๆ ด้วยจ้า >>> https://www.facebook.com/kimkanamagazine/\n"}
