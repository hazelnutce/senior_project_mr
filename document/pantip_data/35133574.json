{"movie_name": "The Witch", "text": "The Witch\nแม่มดมีจริง\n\nเคยฝันถึงหนังสยองขวัญที่ไม่ใช้ดนตรีประกอบเสียงดังโครมครามเพียงเพื่อให้เราตกใจกลัวกันบ้างหรือเปล่า วันนี้เราพบหนังเรื่องนั้นแล้ว\n\nเรื่องราวของหนังมีความชัดเจนตรงตามชื่อของหนังนั่นก็คือ The Witch ที่แปลว่า แม่มด ซึ่งเป็นเรื่องราวเกี่ยวกับเรื่องเหนือธรรมชาติและเป็นความเชื่อของชาวตะวันตกที่มีมาอย่างยาวนาน ที่สำคัญหนังเล่าเรื่องเกี่ยวกับแม่มดในด้านที่น่ากลัวเป็นอย่างยิ่ง เทียบเคียงได้กับหนังไทยเรื่อง ลองของ ก็ว่าได้ เรื่องราวเริ่มต้นขึ้นจากที่มีครอบครัวพ่อแม่และลูกอีก 5 คน ต้องออกจากชุมชนแห่งหนึ่งมาอยู่กันตามลำพังในพื้นที่ซึ่งห่างไกลจากผู้คนแต่อยู่ใกล้กับพื้นที่ป่าที่ไม่น่าไว้วางใจ แล้วในที่สุดก็เกิดเรื่องไม่คาดฝันจนทำให้ทุกคนในครอบครัวนี้ไม่สามารถอยู่ได้อย่างปกติอีกต่อไป\n\nอันที่จริงเรื่องราวของหนังเรื่องนี้ถือว่าธรรมดามากเพราะหยิบยกเรื่องราวที่ใครหลายคนต่างก็รู้จักและเคยผ่านตามาบ้างแล้วจากหนังเรื่องต่างๆ แต่ว่าหนังกลับมีวิธีการเล่าเรื่องได้อย่างน่าติดตามเป็นอย่างยิ่งด้วยสร้างบรรยากาศของความไม่ไว้เนื้อเชื่อใจ ความหวาดระแวง และความน่ากลัว จนเราแทบจะเดาไม่ออกหรือไม่ก็เดาผิดพลาดไปหมดเลยจากวิธีการเล่าเรื่องของหนังเรื่องนี้\n\nดนตรีประกอบคืออีกปัจจัยหนึ่งที่สำคัญมากซึ่งทำให้หนังสามารถสร้างบรรยากาศชวนสะพรึงและทำให้คนดูมีอารมณ์ร่วมไปกับหนังได้โดยที่ไม่รู้สึกว่าถูกบังคับให้มีอารมณ์ร่วมไปกับหนังมากจนเกินไปแบบหนังสยองขวัญเรื่องอื่นๆที่มักจะใช้เสียงดนตรีดังๆเข้าช่วยเพื่อให้คนดูรู้สึกตื่นเต้นและถูกหลอกให้กลัวในที่สุด นั่นเป็นเพราะหนังเรื่องนี้เลือกที่จะใช้ดนตรีประกอบช่วยสร้างบรรยากาศและอารมณ์ร่วมในระดับที่พอดี ไม่มากล้นจนเกินไป และทำได้ลงตัวมาก โดยเฉพาะอย่างยิ่งการไม่ใช้เสียงดนตรีโครมครามแบบที่เราคุ้นเคยกันมานมนานเพื่อให้รู้สึกตื่นเต้นและหวาดกลัว นี่คือสิ่งที่เราตามหามานานมากในหนังสยองขวัญจนคิดไปว่าผู้สร้างหนังสยองขวัญกลัวว่าหนังจะไม่สยองขวัญหรืออย่างไร หากขาดเสียงดนตรีอึกทึกครึกโครมอย่างนั้น เราเชื่อมั่นมาตลอดว่ามันต้องทำได้สิ ทำได้ นี่ไง หนังแม่มดเรื่องนี้แหละคือข้อพิสูจน์\n\nนี่คือหนังสยองขวัญที่จะต้องถูกจดจำไปอีกนานแสนนาน เพราะแม่มดมีจริง ของจริง\n\nขบเคี้ยวหนัง\n\n‪#TheWitch‬ ‪#แม่มดมีจริง‬\n"}
