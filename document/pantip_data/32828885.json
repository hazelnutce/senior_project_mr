{"movie_name": "Interstellar", "text": "รีวิวหนังใหม่ประจำสัปดาห์ Interstellar : ทะยานดาวกู้โลก (ไม่สปอยเนื้อหาสำคัญ)\n.\nเมื่อโลกเข้าสู่ห้วงสุดท้ายในยุคเรา ทีมนักสำรวจต้องรับภารกิจที่สำคัญสุดในประวัติศาสตร์มนุษยชาติ โดยการเดินทางสู่กาแล็คซี่อันไกลโพ้น เพื่อค้นหาความเป็นไปได้ว่าในอนาคตมนุษยชาติอยู่ท่ามกลางดวงดาวได้หรือเปล่า (Cr.nangdee.com)\n.\n.\nInterstellar ทะยานดาวกู้โลก ผลงานการกำกับเรื่องล่าสุดของ Christopher Nolan ผู้กำกับที่โด่งดังและขึ้นชื่อในด้านการนำเสนอไอเดียของหนัง อีกทั้งการเล่าเรื่องของตัวละครที่นุ่มลึกและมีมิติอย่าง The Dark Knight ไตรภาค Man of Steel และ Inception โดยภาพยนตร์เรื่องนี้จะมีความพิเศษต่างจากหนังตลาดที่ผู้กำกับรายนี้เคยสร้างไว้พอสมควร ตรงที่ไอเดียหรือกฎเกณฑ์ภายในหนังไม่ได้ถูกจำกัดจากกรอบภายในเรื่องอย่างเดียวเท่านั้น แต่กลับนำวิทยาศาสตร์สมัยใหม่อย่างควอนตัมฟิสิกส์มาเล่าเรื่องได้อย่างน่าทึ่ง แม้อาจจะไม่ถูกคอผู้ชมทุกกลุ่มแต่หนังสามารถถ่ายทอดทฤษฎีหรือสมการในภาษาที่เข้าใจง่าย สัญลักษณ์และภาษาภาพถูกแฝงอยู่ภายในหนังเยอะมาก อย่างมุมมองของคนรัก ผู้เสียสละ หรือแม้แต่เรื่องราวนักวิทยาศาสตร์ดังในอดีต ความนุ่มลึกของหนังคือการนำเสนอไซไฟที่ใกล้เคียงกับความเป็นจริงได้อย่างน่าติดตามและไม่ตึงเครียดจนเกินไป องค์ประกอบด้านงานภาพ เสียง และเรื่องราวของตัวละครที่สุดจะกระแทกอารมณ์ถูกนำมาใช้ขับกล่อมประเด็นของหนังได้อย่างลงตัวและน่าขนลุก\n.\n.\nเรียกได้ว่าโนแลนสามารถคงคุณภาพและรูปแบบการนำเสนอภาพยนตร์ที่ตนกำกับได้เป็นอย่างดี ทั้งในแง่การเล่าเรื่องผ่านจินตนาการสุดล้ำที่สามารถเข้าถึงได้ง่าย และเบื้องลึกของตัวละครที่จับต้องได้ในทุกมิติของอารมณ์ แฟนๆป๋าโนแลนและผู้ที่คลั่งไคล้ในวิทยาศาสตร์ยุคใหม่คงถูกใจและจัดอันดับเป็นเรื่องขึ้นหิ้งในใจเป็นแน่แท้ สำหรับเรื่องนี้แนะนำให้รับชมในระบบ IMAX เพื่ออรรถรสในการพุ่งทะยานของจินตนาการและความกระหึ่มไปพร้อมๆกันครับ\n.\nIMDb Score 08/11/14 from 54641 users : 9.2/10\n.\nMy Score : 9.5/10\n\n\n\nเพื่อนๆสามารถพูดคุยแลกเปลี่ยน หรือติดตามรีวิวภาพยนตร์เรื่องอื่นๆจาก Facebook ผมได้ครับจากลิ้งค์ด้านล่าง\nhttps://www.facebook.com/mc.gugog/media_set?set=a.958831984157224.1073741829.100000912954210&type=3\nขอให้สนุกกับการดูหนังจ้า\n"}
