{"movie_name": "รุ่นพี่", "text": "[Mini-Review] รุ่นพี่ Senior (ไม่ Spoil)\n.\nคู่หูนักสืบต่างมิติที่โคจรมาพบกันเพื่อสะสางคดีเก่าในอดีต หนึ่งคือ เด็กนักเรียนสาวชั้น ม.6 ในโรงเรียนประจำแห่งหนึ่ง เธอมีนิสัยประหลาด ชอบเก็บตัวไม่สุงสิงกับใคร และชอบพูดคนเดียว จนเพื่อนๆ ทุกคนหาว่าเธอเพี้ยน แต่จริงๆ แล้วเธอมีความสามารถพิเศษอย่างหนึ่งคือ เธอได้กลิ่นวิญญาณคนตาย ส่วนอีกหนึ่งคือ วิญญาณของชายหนุ่มลึกลับ ที่เธอเรียกเขาว่า “รุ่นพี่” ไม่เคยมีใครเคยเห็นเขาแม้แต่ตัวเธอเอง เพราะเขาบอกว่า คนที่จะมองเห็นเขาได้ คือคนที่กำลังจะตายแล้วเท่านั้น!!! ทั้งสองต้องร่วมกันสืบคดีฆาตรรมที่เกิดขึ้นเมื่อ 50 ปีก่อนในวังเก่าของเชื้อพระวงศ์ท่านหนึ่ง ซึ่งปัจจุบันก็คือโรงเรียนประจำที่เด็กสาวเรียนอยู่ผู้ตายคือ หม่อมเจ้าหญิงพรรณวดีฯ ถูกสังหารอย่างโหดเหี้ยมโดยมีคนสวนเก่าแก่ตกเป็นผู้ต้องหา เขาถูกตัดสินให้ประหารชีวิตด้วยการยิงเป้าทั้งที่เขายืนยันว่าตัว เองบริสุทธิ์ วิญญาณคนสวนจึงยังวนเวียนอยู่ภายในตึกพรรณวดี และปรากฏร่างให้คนเห็นอยู่เสมอเพื่อร้องหาความยุติธรรม (Cr.majorcineplex.com)\n.\nภาพยนตร์เรื่องล่าสุดจากค่าย M๓๙ ที่กระแสแรงเกินคาด และขึ้นสู่อันดับ 1 หนังทำเงินประจำบ็อกซ์ออฟฟิตบ้านเรา ณ เวลานี้เป็นที่เรียบร้อย ภาพยนตร์กำกับโดย วิศิษฏ์ ศาสนเที่ยง เจ้าของผลงานภาพยนตร์คุณภาพที่มีความหนักแน่นทั้งในด้านเนื้อหาและงานภาพ แต่กลับล้มเหลวในด้านรายได้ในหลายๆเรื่อง อาทิ ฟ้าทะลายโจร หมานคร เปนชู้กับผี และอินทรีแดง ตัวหนังสามารถถ่ายทอดเรื่องราวของความรัก ความสยองขวัญ ความตลกขบขัน ไปพร้อมๆกับเรื่องราวการสืบสวนสอบสวนได้อย่างลงตัวและน่าเหลือเชื่อ การแคสเหล่านักแสดงน้องใหม่นอกจากความน่ารักสดใสผู้กำกับยังเลือกใช้งานภาพที่เป็นลักษณะเฉพาะ มาขับกล่อมเรื่องราวและอารมณ์ในช่วงต่างๆได้อย่างยอดเยี่ยม นอกจากความลงตัวในด้านพล็อตเรื่องหรือเนื้อหาที่หลากหลายอารมณ์ หนังยังเปี่ยมไปด้วยแนวคิดหรือไอเดียใหม่ๆที่ยากจะหาได้ในภาพยนตร์เรื่องอื่น เช่น ทฤษฎีหรือการเคลื่อนย้ายของจิตวิญญาณ มุกตลกสุดน่ารักที่เกิดจากความต่างของช่วงเวลา และความสยองพองเกล้าที่ชวนขนหัวลุกได้แปลกและแหวกแนวเกินจะคาดเดา\n.\nMy Score : 8.0/10\n\n\nแก้ไขข้อความเมื่อ 8 ธันวาคม 2558 เวลา 11:26 น."}
