{"movie_name": "Kong : skull island", "text": "---------------------------------\n\"Kong: Skull Island - คอง มหาภัยเกาะกระโหลก\" (7.75/10)\n---------------------------------\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"Kong: Skull Island - คอง มหาภัยเกาะกระโหลก\" ทางไปเพจผมครับ -->  https://www.facebook.com/FeedbackMovies\n\nนับว่าเป็นตัวละครที่ยังคงขายได้เสมอสำหรับสัตวดึกดำบรรพ์ร่างยักษ์อย่าง \"คิงคอง\" ซึ่งครั้งนี้มันกลับมาอีกครั้งใน \"Kong: Skull Island\" ภาพยนตร์ผจญภัยสุดระทึกในป่าลึกลับบนเกาะที่ยังไม่มีใครค้นพบมาก่อน โดยหนังเล่าเรื่องการเดินทางไปสำรวจเกาะในตำนานแห่งหนึ่งที่ตั้งอยู่ใจกลางมหาสมุทรโดยทีมนักวิทยาศาสตร์ ร่วมกับทหารและนักผจญภัยมืออาชีพ แต่เรื่องไม่คาดคิดดันเกิดขึ้น เมื่อคณะเดินทางต้องพบกับสัตว์แปลกๆที่แฝงไปด้วยอันตรายและหนึ่งในนั้นคือการประจันหน้ากับ \"คอง\" ผู้ยิ่งใหญ่ที่ทำหน้าที่ดูแลอาณาจักรแห่งนี้ การต่อสู้ครั้งสำคัญระหว่างคนกับสัตว์บนเกาะแห่งนี้จึงถือกำเนิดขึ้น และเพื่อความอยู่รอดก็ยิ่งทำให้พวกมนุษย์ทุกคนต้องต่อสู้จนสุดความสามารถเพื่อเอาชีวิตกลับบ้านให้ได้ ในขณะที่ \"คอง\" ก็มีส่วนเข้ามาร่วมจัดการกับศึกครั้งนี้เพื่อคืนความสงบสุขกลับมายังอาณาจักรของเขา\n\nฟีดแบคของหนังหลังได้ชมภาพยนตร์ ผมมองว่าหนังทำได้ดีในแง่ของความบันเทิงที่เรียกได้ว่าจัดหนักจัดเต็ม โดยเฉพาะการต่อสู้ของคองในฉากจบที่ยาวนานกว่า 10 นาทีนี่เอาใจผมไปได้เลย ความอลังการของ CG และการออกแบบฉากการต่อสู้ถือว่าทำได้สวยและตรึงผู้ชมได้อยู่หมัด แม้เนื้อหามันจะไม่แปลกใหม่และมีความเป็นสูตรสำเร็จทั้งเรื่อง แต่ฉากการสู้รบปรบมือกับพวกสัตว์ร้ายก็ทำเอาลุ้นได้หลายฉาก จริงๆผมรู้สึกเบื่อกับช่วงต้นจนถึงกลางเรื่องพอสมควร เพราะหนังทำตัวเป็นไกด์นำทางพาเราไปเจอกับสิงสาราสัตว์โน้นนี่นั้นบนเกาะ แถมมันให้อารมณ์เหมือนดู Journey ยังไงยังงั้น บทบาทของตัวละครก็โคตรจะเรียบ ไม่มีเสน่ห์เอาซะเลย กว่าหนังจะมาลุ้นและตื่นเต้นได้ก็แทบจะท้ายเรื่องแล้ว\n(แต่ถึงอย่างไรมันก็พาเราไปสู่ฉากจบที่โคตรพีค)\n\nด้านความแตกต่างของคองในหนังฉบับนี้ ที่นอกจากขนาดตัวที่โตขึ้นอย่างเห็นได้ชัดแล้ว ความน่ากลัวของมันยังมีมากขึ้นด้วย ซึ่งยิ่งให้อารมณ์ของความเป็นสัตว์ในป่าลึกลับได้ชัดเจนขึ้น สีหน้าแววตาของคองสะท้อนความโหดได้อย่างน่าเชื่อและที่สำคัญคือมันไม่ต้องมีเวลาช่วงดราม่าของคนกับสัตว์อะไรมากมาย สู้ๆกันเสร็จก็แยกย้ายกับสู่ที่อยู่ของตัวเอง (ต้องแบบนี้สิที่ผมชอบ) ที่น่าเห็นใจคงจะเป็นตัวนักแสดงนำทั้ง \"ทอม ฮิดเดลสัน\" หรือนักแสดงสาวที่เพิ่งคว้าออสการ์มาเมื่อปีก่อนอย่าง \"บรีย์ ลาร์สัน\" ที่ดับสนิทคาจอ คาแร็คเตอร์มีความเป็นตัวประกอบมาก จะต่างหน่อยก็คือปู่ \"ซามูเอล แอล แจ็คสัน\" ที่ชวนผมให้หมันไส้กับความบ้าอำนาจและบ้าทหารของเขาอยู่พอสมควร\n\nในภาพรวมผมยังยกความดีความชอบให้ฉากต่อสู้ของคองในช่วงท้ายของเรื่อง ซึ่งมีผลอย่างมากต่อความรู้สึกของผมหลังชมหนังจบ ทั้งๆที่ต้นเรื่องผมยังแอบไม่ชอบหนังเรื่องนี้อยู่ในหลายๆจุด โดยความบันเทิงของเรื่องราวและความสมจริงของ CG มีส่วนทำให้หนังดูเพลินๆแบบไม่ต้องคิดอะไรมาก...\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\n"}
