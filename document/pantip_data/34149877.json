{"movie_name": "ฟรีแลนซ์..ห้ามป่วย ห้ามพัก ห้ามรักหมอ", "text": "(เนื่องจากหนังมีประเด็นน่าสนใจให้เขียนถึงเยอะมาก ผมขออนุญาตคัดมาลงเพียงบางประเด็นก่อนครับ)\n\n\n\nตัวละครที่โผล่มาไม่ถึงหนึ่งนาทีในหนัง แต่ชวนให้จดจำอย่าง “พี่สุชาติ” วินมอเตอร์ไซค์รับจ้างเจ้าประจำของเจ๋ คือตัวละครหนึ่งที่ช่วยอธิบายภาพรวมของหนังได้อย่างดี\n\n\n\nแม้จะไม่ได้มีบทบาทสำคัญกับเรื่องราวของหนังที่เป็นมุมมองในหัวของยุ่น แต่นี่คืออีกหนึ่งตัวละครที่สะท้อนให้เห็นภาพของระบบทุนนิยมและภาพของ \"ยุ่น\" ตัวเอกของเรื่องได้อย่างดี\n\n\n\n“พี่สุชาติ” คืออีกหนึ่ง freelance ในเรื่อง เขาคือแรงงานในระบบทุนนิยมไม่ต่างจากยุ่น\n\n\n\nพี่สุชาติคือบุคลากรสำคัญในการนำ file งานจากยุ่นไปสู่ลูกค้า นี่คือการเพิ่มมูลค่าให้สินค้าผ่านงานของเขา เพราะค่าจ้างงาน “หลักพัน” ของยุ่น จะกลายเป็นงานมูลค่า “หลักล้าน” ในท้ายที่สุดไม่ได้เลยหากปราศจากพี่สุชาติ\n\n\n\nแต่พี่สุชาติกลับไร้ตัวตนแม้จะอยู่ในฉากเดียวกับเจ๋และยุ่น ซึ่งเราจะมีโอกาสเห็นพี่สุชาติในหนัง (ซึ่งก็คือในมุมมองของยุ่นเองด้วย) เพียงแค่แวบเดียวที่กล้องเคลื่อนผ่าน\n\n\n\nนอกจากนี้เราจะไม่เห็นหน้าของพี่สุชาติเลยแม้แต่น้อย นอกจากชุดยูนิฟอร์มของเขา\n\n"}
