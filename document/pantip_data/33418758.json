{"movie_name": "Paddington", "text": "ได้พบกับหนังเรื่องใหม่ที่ตัวอย่างแสนน่ารักจนต้องบอกตัวเองว่าอยากดู และก็ไม่รอช้า ดั้นด้นมาเพื่อพบกับเจ้าหมีเปรูที่ออกจากป่ามาอยู่ลอนดอน “Paddington” หรือ “แพดดิงตัน คุณหมีหนีป่ามาป่วนเมือง” ต้องบอกว่ามีความสุขมากๆ กับหนังวันนี้\n\nเรื่องราวของหมีน้อยที่ชอบกินมาร์มาเลดเป็นชีวิตจิตใจ และมันเป็นเพียงหมีเด็กกำพร้าที่เติบโตมาท่ามกลางการโอบอุ้มของสองตายายก่อนที่มันจะต้องจากมาเพราะบ้านของมันถูกทำลาย จากคำบอกเล่าของปู่ที่เคยได้พบกับมิตรภาพที่นักสำรวจเคยมีให้พร้อมชักชวนให้ไปเยือนลอนดอนไปภายหน้า\n\nมันจึงพกพาคำสอนและบอกเล่านั้นเดินทางมายังลอนดอน\n\nหากแต่ลอนดอนที่มันเคยวาดหวังเอาไว้กลับไม่มีอะไรที่เหมือนกันเลย บ้านเมืองที่แสนสับสนวุ่นวาย ไม่มีใครใส่ใจจะอุ้มชูเลี้ยงดูมันอย่างที่หวัง ก่อนที่กำลังใจจะหมดไป มันก็ได้พบกับครอบครัวบราวน์ที่ตั้งใจจะให้มันพักค้างที่บ้านสักคืนก่อนหาบ้านที่จะมารับมันเลี้ยงดูอย่างแท้จริงต่อไป\n\n\n‘Paddington’ คือภาพยนตร์คนแสดงที่ผนวกเอาภาพซีจีของเจ้าหมีน้อยเข้าไป กลายเป็นหนังตลกครอบครัวสไตล์แฟนตาซีที่เพลินอารมณ์ มุกเล็กมุกใหญ่ถูกเกลี่ยให้ฮาติดต่อกันไปตั้งแต่ต้นยันจบเรื่อง บางฉากที่จะเรียกเสียงฮาได้มากหน่อยซึ่งจะเป็นฉากที่คุณจะจำมันได้ติดต่อเมื่อออกมาจากโรง\n\nหนังมีความเป็นเด็กอยู่สูง เหตุและผลบางอย่างจึงไม่ต้องใช้เพื่ออธิบายอะไร แต่สารบางอย่างในนั้นกลับถูกเล่าอย่างแนบเนียนพอๆ กับงานภาพที่ดูเนียนเสียจนไม่รู้สึกแปลกประหลาดที่มีมีหมีซีจีอยู่ในบ้านเมืองที่คนแสดงกันจริงๆ\n\nเป็นหนังครอบครัวที่ดูแล้ว Feel Good ไปได้ทั้งวันจริงๆ ครับเรื่องนี้\n\nPaddington คุณหมี..หนีป่ามาป่วนเมือง | http://bit.ly/1FTDE8u\n\nแก้ไขข้อความเมื่อ 10 เมษายน 2558 เวลา 23:26 น."}
