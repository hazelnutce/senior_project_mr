{"movie_name": "The Walk ไต่ขอบฟ้าท้านรก", "text": "The Walk (2015)\nกำกับโดย Robert Zemeckis (Back to the Future, Forrest Gump, Contact)\n7/10\n\n\n\nหนังของ ผกก. Robert Zemeckis มักจะมี \"ความซื่อ\" อยู่ในตัว ซึ่งหลายต่อหลายครั้งมันได้ผลมากๆเพราะจับคู่กับ ความทะเยอะทะยานในสโคปเรื่อง (Contact, Forrest Gump), อารมณ์เบิกบานในการผจญภัยอย่างที่สุด (Back to the Future, Romancing the Stone), หรือ ด้านมืดมนุษย์ (ความนัวร์ของ Who Framed Roger Rabbit, อาการเสพติดของ Flight)\n\nแต่พอมาเรื่องนี้ มันดันจับคู่เข้ากับบุคลิกนักโชว์ของตัวเอก (ที่ชีวิตจริงไม่ค่อยต่างกันและโดนความเป็นสารคดีของ Man on Wire ขับให้เด่นดี) พอความถ่ายทอดซื่อๆมาเจอกับบุคลิกอย่างนี้ แล้วทั้งโทนเรื่องกับทุกการแสดงเดินตามความเป็นตัวเอกหมด จึงนำมาซึ่งความไฮเปอร์และเล่นใหญ่มากกับทุกนักแสดงและทุกช้อยส์การกำกับ โดยไม่มีอารมณ์ที่ลึกกว่านั้นหรือเศร้ากว่านั้นมาคอยคั่น ทำให้กว่าค่อนเรื่อง มันชวนแหยงทางอารมณ์ที่โต้งๆโจ่งแจ้งไม่น้อยเลย\n\nแต่ส่วนผสมของ ผกก.กับบุคลิกพระเอกเริ่มมาเข้าทีมากขึ้นตอนทั้งแก๊งมาถึงนิวยอร์ค และมาลงตัวสุดๆเมื่อวันแห่งภารกิจ The Walk มาถึง พอถึงตอนนั้น ช้อยส์การจับคู่ ผกก.อย่าง Zemeckis กับหัวข้อเรื่องอย่าง Philippe Petit จึงเข้าทางมากๆ เพราะเจอเหตุการณ์สเกลใหญ่ ที่ทั้งคู่จะได้แสดงความเป็นนักโชว์เอ็นเตอร์เทนได้อย่างเต็มที่เต็มสปิริตเสียที และมันไม่ใช่แค่เทคโนโลยีที่ตื่นตาเท่านั้น (ด้วยมุมกล้องหมุนเพิ่มความลึกทุกด้านและสามมิติที่ใช้อย่างชวนรู้สึกความสูงตาม ทำให้เป็นหนึ่งในประสบการณ์ IMAX 3D ที่รู้สึกจริงและชวนอินที่สุดเท่าที่เคยดูมาทีเดียว) แต่มันยังเป็นจดหมายรักถึงเมืองนิวยอร์ค และโดยเฉพาะอย่างยิ่ง ถึงตึกแฝดเวิร์ดเทรดที่งดงามมากๆ ความซื่อแบบแหยงๆตอนต้นจึงกลายเป็นความตื่นเต้น ลุ่มลึก และตื้นตัน ได้อย่างชวนก้มหัวคำนับความเป็นนักโชว์กายกรรมอย่างภาคภูมิของ Petit และนักเทคโนโลยีที่พยายามจับภาพชีวิตเขาให้ตรงเพื่อเก็บทุกความรู้สึกบนนั้นอย่าง Zemeckis เสียจริงๆ\n\n(แบ่งคะแนนส่วนตัวเล่นๆ ผมคงจะให้ช่วงสองในสามแรกของเรื่อง 6/10 แต่ให้คะแนนช่วงตั้งแต่ที่วันภารกิจเริ่มดำเนินการจนจบเรื่อง 9/10 เลย)\n\n\n\nติดตามรีวิวหนังและข่าวน่าสนใจในโลกภาพยนตร์อื่นๆของผมได้ที่ www.facebook.com/themoviemood ครับ\n"}
