{"movie_name": "The master", "text": "The Master\nร้านวิดีโอในตำนาน\n\nหนังสารคดีผลงานของ เต๋อ นวพล เรื่องนี้ จัดว่าโดนใจและน่าจะเป็นที่ถูกอกถูกใจของคอหนังที่มีช่วงเวลาดีๆกับ ยุคของม้วนวิดีโอ ที่ได้ตายจากพวกเราไปแล้ว หนังเรื่องนี้ปลุกเรื่องราวเหล่านั้นขึ้นมาเล่าให้เราได้ย้อนวัยย้อนอดีตไปสู่ยุคทองของม้วนวิดีโอ และพูดถึงบุคคลผู้หนึ่งซึ่งอาจจะเรียกได้ว่าเป็นผู้มีอุปการคุณต่อวงการนักดูหนังของบ้านเราก็ว่าได้\n\nร้านแว่นวิดีโอ\n\nโดยส่วนตัวแล้วเราไม่เคยไปอุดหนุน หรือไปแวะเวียนชมร้านพี่เขามาก่อนเลย แต่เคยได้ยินอยู่สม่ำเสมอจากรายการวิทยุ หนังหน้าไมค์ จนกระทั่งได้รับรู้อย่างละเอียดผ่านเรื่องราวในหนังที่บรรยายตั้งแต่ความเป็นไปในตอนเริ่มต้น ยุคทอง และยุคเสื่อมถอย ให้ความรู้สึกเสมือนว่านี่คือหนังชีวประวัติของพี่แว่นเขาก็อาจจะใช่ แต่ก็ยังไม่ใช่ เรารู้สึกทึ่งและเชื่อว่าหลายคนที่ได้รับทราบเรื่องราวเกี่ยวกับสิ่งที่พี่แว่นได้ทำไปนั้นก็ต้องเป็นเช่นเดียวกับเรา เพราะมันเป็นธุรกิจที่ต้องอาศัยความชอบในการดูหนังเป็นสำคัญ ไม่ใช่แค่เพียงทำเพื่อเงินเป็นแน่\n\nคนในวงการที่เกี่ยวข้องกับการใช้บริการร้านพี่แว่นนี้ถูกเรียกตัวมาสัมภาษณ์เพื่อพูดถึงประสบการณ์ที่มีต่อร้านพี่แว่น และยังรวมไปถึงตัวพี่แว่น บุคคลที่ถูกทำให้เป็นปริศนาตลอดทั้งเรื่อง หนังตัดสลับบทสัมภาษณ์ของแต่ละคนออกมาได้อย่างน่าสนุกและชวนติดตามตลอดทั้งเรื่อง มีดนตรีประกอบที่ชวนเพลิดเพลิน จนรู้สึกเหมือนกับว่ากำลังนั่งฟังคนเล่าเรื่องร้านพี่แว่นอย่างออกรสออกชาติ แทบจะไม่มีสักช่วงเลยที่รู้สึกว่าน่าเบื่อ จริงๆ\n\nไม่ใช่แค่เรื่องราวที่ชวนติดตาม แต่หนังกลับทิ้งประเด็นที่สร้างความย้อนแย้งให้เกิดขึ้นทั้งต่อผู้ให้สัมภาษณ์ในหนังและคนดูเช่นเราให้ขบคิดจนกลายเป็นความรู้สึกกลืนไม่เข้าคายไม่ออก  ทิ้งตอนจบไว้ได้อย่างคาใจคนดูเป็นที่สุด\n\nแทบจะลืมไปแล้วว่านี่คือหนังสารคดี\n\nขบเคี้ยวหนัง\n\n#TheMaster #เต๋อนวพล #แว่นวิดีโอ\n"}
