{"movie_name": "Into The Woods", "text": "[Mini-Review] Into the Woods มหัศจรรย์คำสาปแห่งป่าพิศวง (No spoil)\n\nภาพยนตร์แนวมิวสิคคอลจากค่ายวอล์ทดิสนีย์ ที่มีเนื้อหาดัดแปลงมาจากนิทานของสองพี่น้องตระกูลกริมม์ และเคยจัดแสดงในรูปของละครบรอดเวย์โดย สตีเฟ่น ซอนด์ไฮม์ เนื้อเรื่องเล่าถึงคนอบขนมปัง (เจมส์ คอร์เดน) และ ภรรยาของเขา (เอมิลี่ บลันท์) หลังรู้ว่าพวกเขาโดนแม่มดใจร้าย (เมอริล สตรีป) สาปให้มีลูกไม่ได้ พวกเขาจึงต้องเดินทางเข้าป่าเพื่อตามหาสิ่งที่จะช่วยล้างคำสาปมาให้ได้เพื่อที่พวกเขาจะได้สร้างครอบครัวเล็กๆของตัวเองเสียที โดยระหว่างการเดินทางพวกเขาได้พบเจอกับ ซินเดอเรลล่า (แอนนา เคนดริก) ราพันเซล (แมคเคนซีย์ มอว์ซี่) แจ็คผู้ฆ่ายักษ์ (แดเนียล ฮัทเทิลสโตน) หนูน้อยหมวกแดง (ลิลล่า ครอว์ฟอร์ด) และ เจ้าหมาป่า (จอห์นนี่ เดปป์)\n\nแม้ภาพลักษณ์ของนิทานกริมม์จะขึ้นชื่อในด้านความมืดหม่นและหดหู่ แต่ทว่าเมื่ออยู่ในมือของดิสนีย์แล้วความดิบเถื่อนทั้งหลายก็ถูกละลายไปโดยพลัน ความแปลกใหม่ของภาพยนตร์เรื่องนี้นอกจากเนื้อหาที่ดัดแปลงจากนิทานเทพนิยายถึง 4 เรื่องแล้วหนังยังนำเสนอเรื่องราวในรูปแบบของมิวสิคคอลอีกด้วย โดยบทสนทนาและการแสดงทั้งหมดจะถูกส่งผ่านบทเพลงเป็นหลัก ซึ่งนอกจากบทบาทการแสดงแล้วพลังเสียงของนักแสดงแต่ละคนจัดได้ว่าเยี่ยมมาก การเลือกใช้จังหวะและความหมายของบทเพลงสามารถเข้าถึงความรู้สึกและความเป็นตัวละครนั้นๆได้อย่างลึกซึ้ง รูปแบบการดำเนินเรื่องค่อนข้างกระชับสามารถปูมหลังตัวละครทุกตัวได้อย่างน่าสนใจ เนื้อหาหลักของหนังแม้จะมีความคล้ายนิทานก่อนนอนสำหรับเด็ก แต่แก่นหลักที่แท้จริงกลับอัดแน่นไปด้วยประเด็นทางสังคมและการตีความเชิงสัญลักษณ์ การเสียดสีสังคมผ่านการดึงทุกตัวละครเข้าสู่ป่า ความปรารถนาของแต่ละตัวละคร หรือแม้แต่ภาพลักษณ์มายาเฉกเช่นภาพเจ้าชายในอุดมคติ หนังสามารถนำเสนอแง่มุมนี้ผ่านงานภาพที่อึมครึมและบทเพลงอันไพเราะได้อย่างยอดเยี่ยม นั่นทำให้ Into the Woods มีความแปลกตากว่าหนังค่ายดิสนีย์เรื่องก่อนๆที่ผ่านมา และสามารถเข้าถึงผู้ใหญ่ได้มากกว่าน้องๆหนูๆในการรับชม\n\nMy Score : 8.0/10\n\n"}
