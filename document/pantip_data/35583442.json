{"movie_name": "Shin Godzilla", "text": "Shin Godzilla (ไม่สปอยเนื้อหาสำคัญ)\n.\nก็อตซิล่าเวอร์ชั่นล่าสุดจากแดนอาทิตย์อุทัย ที่มีการนำเสนอและตีความก๊อตซิล่าในอีกมุมมองใหม่ เคารพต้นฉบับ แต่อาจไม่ถูกจริตผู้ชมส่วนใหญ่นัก ผลงานการสร้างจากค่าย Toho Pictures กำกับภาพยนตร์โดย Hideaki Anno และ Shinji Higuchi (Attack On Titan (2015) และ Attack On Titan PART 2: END OF THE WORLD (2015))\n.\nShin Godzilla หรือ Godzilla Resurgence อีกหนึ่งชื่อเรียกจากฝั่งฮอลลีวูด เป็นก็อตซิล่าเวอร์ชั่นล่าสุดจากแดนอาทิตย์อุทัย ที่มีรูปแบบการนำเสนอแตกต่างจากหลายๆเวอร์ชั่นในอดีต ตัวหนังขับเคลื่อนเรื่องราวด้วยประเด็นทางการเมืองที่เข้มข้น เริ่มต้นตั้งแต่การเกิดอุบัติเหตุขึ้นในอุโมงค์ใต้น้ำเส้นทางผ่านอ่าวโตเกียว จนทำให้เกิดการรวมตัวกันของหลายหน่วยงานภาครัฐบาลญี่ปุ่น ตัวหนังขับเคลื่อนเรื่องราวด้วยบทสนทนาที่ดุดันผ่านการตัดสินใจและแนวทางการแก้ไขปัญหาในแต่ละระดับ ซึ่งสะท้อนถึงประเด็นทางสังคมของชนชาติญี่ปุ่นหลากรูปแบบ ตั้งแต่ภาวะการตัดสินใจของผู้นำญี่ปุ่นไปจนถึงประเด็นความสัมพันธ์ระหว่างประเทศ ซึ่งภายในเรื่องมีแอบเสียดสีประเด็นทางการเมืองไว้อย่างเจ็บแสบอีกด้วย\nตัวหนังมีการนำเสนอที่ค่อนข้างเคารพต้นฉบับ มีรูปแบบการนำเสนอผ่านบทสนทนาที่เรียบง่ายแต่ฉับไว แม้ตัวโมเดลก็อตซิล่าอาจดูไม่ธรรมชาติมากนัก ซึ่งผู้ชมที่ชื่นชอบภาพยนตร์ที่ขับเคลื่อนเรื่องราวด้วยบทสนทนา แต่จำต้องใช้ความคิดเกาะติดสถานการณ์อยู่ตลอด อย่าง Steve Jobs (2015) คงถูกใจเรื่องนี้เป็นแน่แท้ แต่อาจไม่ถูกจริตผู้ชมส่วนใหญ่ คอหนังบล็อกบัสเตอร์ และผู้ที่โหยหาฉากแอคชั่นจากก็อตซิล่าในเวอร์ชั่นนี้แน่นอนครับ\n\n.\nMy Score : 8.0/10\n\n\nแก้ไขข้อความเมื่อ 15 กันยายน 2559 เวลา 15:19 น."}
