{"movie_name": "The Hitman Bodyguard", "text": "จะว่าไปสัปดาห์นี้หนังที่น่าดูอันดับต้นๆ ก็ต้องเรื่องนี้แล้วล่ะ ส่วนตัวผมอยากดู The Beguiled มากกว่า แต่โรงฉายน้อยมาก ไม่แน่อาจจะไม่ได้ดูด้วยซ้ำ เลยต้องดูเรื่องนี้ก่อน ซึ่งผมเฉยๆ กับเรื่องนี้นะในตอนแรก ไม่ได้คิดว่าต้องดูด้วยซ้ำ แต่พอมันไม่มีอะไรจะดู ก็เลยลองซื้อตั๋วดูซะหน่อย แล้วก็พบว่า... (เหมือนพวกพาดหัวข่าวตามเว็บเลย 555)\n\nเรื่องเล่าถึงเมื่อสุดยอดบอดี้การ์ดมือฉกาจของโลก ไมเคิล ไบรซ์ ได้รับมอบหมายให้คุ้มครองและนำตัวนักฆาอันดับหนึ่งของโลกที่พยายามฆ่าเขามาแล้วนับครั้งไม่ถ้วน ดาเรียส คินเคด ไปส่งที่ศาลในประเทศเนเธอร์แลนด์ในฐานะพยาน พวกเขามีเวลาเพียง 24 ชั่วโมงในการเดินทางฝ่าดงกระสุนจากนักฆ่าที่ถูกส่งมาจากเจ้าพ่ออาชญากรอย่าง วลาดิสลาฟ ดูโควิช (แกรี่ โอลด์แมน) เพื่อไปที่ศาลให้ทันเวลา\n\nตอนแรกดูเหมือนหนังจะไม่ได้มีอะไรนะ เพราะเนื้อเรื่องมันไม่ได้แปลกใหม่อะไรเท่าไหร่ เมื่อคู่กัดสองคนต้องมาทำภารกิจร่วมกัน มันจะมีคนนึงแสบ อีกคนก็กวนบาทา แต่ต้องมาจับคู่ลุยกันทั้งเรื่อง สิ่งดีของหนังเรื่องนี้ไม่ใช่เนื้อเรื่อง เพราะเนื้อเรื่องมันธรรมดามาก แต่สิ่งที่ดีที่สุดคือฉากแอ็คชั่นที่ดูแล้วรู้สึกเลยว่ามันส์มากๆ แต่ละฉากมีอะไรให้ลุ้นอยู่ตลอดเวลา\n\nยิ่งบวกกับการปะทะคารมกันของตัวเอกทั้งสองคนยิ่งเพิ่มอรรถรสความมันส์ได้หลายเท่าตัว Ryan Reynolds กับ Samuel L Jackson ต่อกรกันได้อย่างถึงพริกถึงขิง แต่เอาเข้าจริงเรื่องนี้คนที่ฉายแสงกลับเป็น Samuel L Jackson มากกว่า Ryan Reynolds ด้วยซ้ำ มุขคำหยาบยิงออกมาเป็นชุดๆ แต่เหมือนถูกเขียนมาเพื่อ Samuel L Jackson มากกว่า เพราะคำด่าประจำตัวของพี่แกคำว่า “Mother F_cker” ออกมาทั้งเรื่อง เรียกว่าไม่ต้องนับกันเลยทีเดียว 555\n\nโดยรวมผมว่าเรื่องนี้สนุกดีนะ อาจจะเป็นเพราะว่าผมไม่ได้คาดหวังอะไรกับมันเยอะ พอมันมีความสนุกแบบต่อเนื่องอัดมาเรื่อยๆ ก็เลยค่อนข้างดูสนุกแบบไม่มีอะไรมาให้คิดเยอะ ซึ่งถ้าปล่อยอารมณ์ดูเพลินๆ จะยิ่งสนุกมากขึ้น เพราะฉากแอ็คชั่นมันจะทำให้ลุ้นกันมันส์ทุกฉาก\n\nพูดคุยกันเพิ่มเติมได้ที่นี่เพจนะครับ >> https://www.facebook.com/DooNangGunMai/\n"}
