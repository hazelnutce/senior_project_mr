{"movie_name": "Captain America: The Winter Soldier : กัปตันอเมริกา: มัจจุราชอหังการ", "text": "       สตีฟ โรเจอร์ หรือกัปตันอเมริกา ใช้ชีวิตและพยายามปรับตัวให้เข้ากับยุคปัจจุบันในกรุงวอชิงตัน ดี.ซี. และปฏิบัติภารกิจในหน่วยชีลด์เรื่อยมา แต่เมื่อเพื่อนเจ้าหน้าที่ในหน่วยชีลด์ถูกโจมตี จนทำให้โลกตกอยู่ในอันตราย เข้าจึงร่วมมือกับแบล็ก วิโดว์และเดอะฟอลคอน เข้าต่อสู้กับสุดยอดวายร้าย เดอะวินเทอร์ โซลด์เยอร์ที่ยากจะรับมือ\n\n       สำหรับในภาคนี้ จะเน้นเรื่องราวที่เป็นดราม่ามากขึ้น (ขณะที่ภาคแรกจะพูดถึงการกำเนิดฮีโร่และการต่อสู้กับวายร้ายอย่างตรงไปตรงมา) ทำให้หนังในภาคนี้ดูมีมิติมากขึ้น เนื้อเรื่องก็เข้มข้นขี้น แต่ในทางกลับกัน ธีมหนังฮีโร่ก็กลับลดลงอย่างเห็นได้ชัด (รู้สึกเหมือนมันจะออกแนวหนังเจมส์บอนด์ 007 มากกว่า) แต่ก็ยังถือว่าบู๊และแอคชั่นกันมันส์อยู่ ฉากต่างๆก็ดูยิ่งใหญ่ CG สวยและอลังการงานสร้างมากครับ\n\n       ส่วนในเรื่องของบทหนังและการเล่าเรื่อง ผมว่าทำได้ดีเลยหละ แต่เหมาะกับคนที่เคยดูภาคแรกมาก่อน หรือคนที่รู้เรื่องราวในโลก Marvel อยู่แล้ว เพราะมันอ้างอิงเนื้อหาและตัวละครจากภาคแรกค่อนข้างเยอะ ถึงในหนังจะมี recap บ้างก็เถอะ แต่ถ้าไม่เคยดูก็อาจจะแอบงงได้เหมือนกันนะ ส่วนอีกจุดที่ชอบก็คือ ในหนังจะมีมุขให้ขำให้ฮาได้ตลอดทั้งเรื่อง เล่นกับคำพูดกับภาษาก็เยอะ แต่ฟังออกและเข้าใจค่อนข้างง่ายครับ\n\n       โดยรวม ผมว่าภาคนี้ก็ทำได้ดีไม่แพ้ภาคแรกเลยหละ แต่อาจจะลดธีมหนังฮีโร่ลง กลายเป็นหนังที่เน้นเนื้อเรื่องจริงจัง คนที่ชอบหนังฮีโร่ดูแล้วอาจจะไม่ค่อยฟิน ส่วนถ้าถามว่าควรดูแบบสามมิติมั๊ย ผมว่าเฉยๆนะ ดูแบบธรรมดาก็ได้ สนุกได้ไม่แพ้กัน\n\n       อ่อ มีอีกสองฉากหลังหนังจบนะครับ ฉากแรกหลังเพลงปิดเรื่อง เนื้อหาจะต่อยอดไปถึงตอนถัดไป ดูจบแล้วรอ end credit จนจบจะมีฉาก 5 วิ อีกฉากนึง อย่าเผลอลุกออกมาก่อนหละ\n8/10\n"}
