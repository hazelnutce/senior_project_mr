{"movie_name": "2 GUNS ดวล / ปล้น / สนั่นเมือง", "text": "วันก่อน ผมได้มีโอกาสไปสัมผัสกับ ’2 Guns’ หรือในชื่อไทย ‘ดวล/ปล้น/สนั่นเมือง’ เรื่องราวของเจ้าหน้าที่จากสองหน่วยงานที่ต้องมารับภารกิจเดียวกันนั่นคือการปล้นธนาคาร โดยต่างฝ่ายต่างไม่รู้เลยว่าอีกฝ่ายอยู่หน่วยไหนและจะไว้ใจได้หรือไม่\n\nเป็นการจับคู่ของสองดารานำที่เคมีเข้ากันได้อย่างลงตัว ใน ’2 Guns’ ของ Denzel Washington พระเอกผิวหมึกเจ้าบทบาทที่เพิ่งผ่านตากันไปหยกๆ จาก ‘Flight’ กับ Mark Wahlberg พระเอกที่รับงานหลากแนวที่เคยสร้างความฮามาแล้วใน ‘Ted’ มาร่วมเป็นตัวเอกที่เดินเรื่องไปคู่กัน สร้างทั้งความมัน ความโหด และความกวน ที่ผสมผสานกันอย่างแซ่บเวอร์\n\nเดนเซล ในบท Bobby Trench ป.ป.ส. ที่ตามจับนักค้ายาเสพติดรายหนึ่ง กับ วอห์ลเบิร์ก ในบท Marcus Stigman สายลับทหารเรือ สองคนไม่รู้จักกัน แต่ไปๆ มาๆ ต้องมารับภารกิจเดียวกัน แฝงตัวอยู่ในองค์กรค้ายา แม้ความคิดจะไม่ลงรอยกัน และต่างก็ไม่ยอมเปิดตัวว่าตัวเองเป็นใคร แต่ไปๆ มาๆ พวกเขาต้องมาปล้นธนาคารด้วยกันโดยเชื่อว่าเงินที่ปล้นนั่นเป็นของนักค้ายาตัวเป้ง\n\nแต่ปรากฏว่ามันไม่ใช่!!\n\n\n\nเมื่อพวกเขาดันไปแตะเงินก้อนโตของตัวเอ้เข้า กลายเป็นว่าต้นสังกัดก็เริ่มจะตัดหางและพวกเขากำลังกลายเป็นจำเลยถูกตามล่าเสียเอง สุดท้าย พวกเขาก็คงต้องเลือกว่าที่จะรวมหัวกันสู้เพราะไม่เหลือใครให้ไว้ใจได้อีกแล้วสินะ\n\nการปฏิบัติงานร่วมของกันของคนจากสองขั้ว ต่างบุคลิก และไม่ไว้ใจกันมาก่อน แถมยังมีอะไรข้างหน้าที่พวกเขายังคาดไปไม่ถึง ส่วนผสมเหล่านี้ทำให้หนังที่ดูเก่าๆ แต่กลับกลมกล่อมด้วยบทที่พลิกไปมาให้คนดูได้คิดตาม ฉากการต่อสู้ที่ขับรถไล่ล่ายิงกันมันสนั่น เราได้เห็นมุขเก๋าๆ จากเดนเซล สลับไปกับมุขกวนๆ ฮาๆ จากวอห์ลเบิร์ก แถมยังมี Bill Paxton ผู้รับบทเป็น เอิร์ล ซี่งก็ยียวนไม่เบา\n\nสรุปว่า สัปดาห์นี้ หากอยากลองดูหนังมันๆ ผสมพันธุ์ความฮากวนๆ ก็ต้องลองดูเรื่องนี้กันดู ’2 Guns’\n\nhttp://www.patsonic.com/movie/2-guns/\n"}
