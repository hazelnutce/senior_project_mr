{"movie_name": "American Sniper", "text": "[Mini-Review] American Sniper อเมริกัน สไนเปอร์ (No spoil)\n\nผลงานล่าสุดจากผู้กำกับ คลินต์ อีสต์วู้ด พาคุณมันส์เดือดเลือดพล่านไปกับ คริส ไคล์ (แบรดลี่ย์ คูเปอร์) สุดยอดมือสังหารระดับพระกาฬในประวัติศาสตร์ของกองทัพอเมริกา ทว่าภายใต้ทักษะแม่นปืนของทหารฮีโร่อเมริกันคนนี้กลับซ่อนเรื่องราวมากมายเอาไว้! เมื่อ คริส ไคล์ พลแม่นปืนสังกัดหน่วยรบพิเศษของสหรัฐอเมริกา (ซีลล์) ถูกส่งไปยังอิรัก เพื่อปฏิบัติภารกิจเพียงหนึ่งเดียว นั่นก็คือ ปกป้องพี่น้องทหาร ด้วยฝีมือความแม่นยำทำให้เขาสามารถรักษาชีวิตเพื่อนทหารในสนามรบมานับไม่ถ้วน ความกล้าหาญของเขาเป็นที่เลื่องลือในหมู่เพื่อนทหารหน่วยซีลล์ จนได้รับสมญานามว่า เดอะ เลเจนด์\n\nภาพยนตร์บอกเล่าเรื่องราวของนายทหารนามว่า Chris Kyle พลซุ่มยิงหน่วย Navy SEAL ที่สามารถสังหารศัตรูได้มากที่สุดในประวัติศาสตร์ชาติทหารสหรัฐอเมริกา โดยเนื้อหาบางส่วนถูกดัดแปลงจากหนังสือบันทึกความทรงจำของนายทหารผู้นี้ ปู่ Clint Eastwood แม้จะอายุมากแล้วแต่ฝีมือการกำกับไม่ได้โรยราไปตามตัวเลข กลับกันตัวหนังสามารถถ่ายทอดเรื่องราวความโหดร้ายของสงคราม และบอกเล่าความโหดร้ายที่ยิ่งกว่าของเหล่าทหารวีรบุรุษผู้กล้าทั้งหลายได้อย่างน่าเจ็บปวด ซึ่ง Bradley Cooper และ Kyle Gallner สามารถส่งผ่านความรู้สึกเหล่านี้ได้อย่างอยู่หมัด ฉากการต่อสู้ในสมรภูมิมีความสมจริงมาก ทิศทางของระบบเสียงและงานกำกับซาวน์ให้อารมณ์ความตึงเครียดภายในสมรภูมิสงครามและสามารถกระชากอารมณ์ผ่านการยิงสไนเปอร์ในแต่ละนัด โดยเรื่องราวการต่อสู้ภายในสมรภูมิรบจะถูกถ่ายทอดไปพร้อมกับการต่อสู้กับสภาพจิตใจของตัวละครหลักตลอดทั้งเรื่อง นั่นทำให้ความเข้มข้นของภาพยนตร์เรื่องนี้อยู่ในระดับสูงและรักษาระดับนั้นไว้ได้ตลอดจนหนังจบ\n\nMy Score : 8.5/10\n\n"}
