{"movie_name": "Allied สายลับพันธมิตร", "text": "อีกเรื่องที่เข้าฉายรับสัปดาห์แรกแห่งปี โดยมีดาราแม่เหล็กอย่าง Brad Pitt และ Marion Cotillard ที่ดูหน้าหนังตอนแรกคิดว่าเป็นหนังสายลับสืบสวนสอบสวน แต่แล้วกลับกลายเป็นหนังดราม่าโดยใช้เส้นเรื่องของชีวิตการเป็นสายลับเข้ามาเป็นแกนของเรื่องแทน\n\nAllied เป็นเรื่องราวของแม็กซ์ วาแทน เจ้าหน้าที่หน่วยข่าวกรอง กับ มารีแอน โบเซฌูร์ นักสู้ของขบวนการฝรั่งเศสเสรี ในภารกิจเสี่ยงตายในแดนศัตรู ทั้งคู่กลับมาเจอกันอีกครั้งในลอนดอน ในขณะที่ความสัมพันธ์ถูกคุมคามจากอิทธิพลของสงคราม\n\nในช่วงต้นของหนัง หนังเน้นเรื่องราวของบทบาทสายลับสองคนที่ต้องมาทำภารกิจเดียวกัน แล้วเกิดอาการตกหลุมรักกันอย่างรวดเร็ว เป็น Action Romance คล้ายๆ Mr. & Mrs. Smith แต่เบากว่าหน่อย ช่วงนี้หนังเน้นทางด้านการทำภารกิจมากจนเหมือนจะลืมเรื่องของความสัมพันธ์ของสองตัวละครที่ก่อร่างสร้างรักขึ้นมา ทำให้มันดูเหมือนสองคนนี้รักกันเร็วไปมั๊ยถึงขั้นพากันไปแต่งงานสร้างครอบครัว อาจจะเป็นเพราะหนังอยากจะให้มันไม่ยืดเยื้อรึเปล่าก็ไม่แน่ใจ\n\nพอเข้าสู่ช่วงที่สอง ผมว่าช่วงนี้เข้มข้นดีนะ หนังบอกชีวิตที่พลิกจากหน้ามือเป็นหลังมือของสองสายลับที่กลายมาเป็นสามีภรรยาและกลายเป็นพ่อแม่ แต่ความสงบสุขอยู่ได้ไม่นาน ก็ต้องมาเจอกับเรื่องราวที่ต้องทำให้ทุกอย่างพังทลายลง ช่วงนี้หนังเริ่มมีบทสืบสวนเข้ามา แต่ก็ไปเน้นดราม่าทางอารมณ์ค่อนข้างเยอะ หนังพยายามจะบอกเล่าความลำบากของการเป็นสายลับที่ต้องมารู้เรื่องราวของคนรักและพยายามสืบหาความจริง ซึ่งค่อนข้างเล่าเรื่องราวออกมาได้ดีเลยทีเดียวจนถึงตอนจบ\n\nตัวหนังแสดงแม่เหล็ก ไม่ต้องพูดถึง ความสุดยอดของ Brad Pitt ก็ยังคงเหมือนเดิม มีความเท่ห์และดูสมาร์ทจนแทบไม่อยากเชื่อว่าเป็นทหาร ส่วน Marion Cotillard เรื่องนี้ดูสวยกว่าเรื่องก่อนหน้าอย่าง Assassin's Creed เยอะเลย และบทดูมีอะไรให้ค้นหามากกว่า ทำให้เชื่อได้ว่าพระเอกสามารถตกหลุมรักผู้หญิงที่ดูร่าเริงแต่น่าค้นหาคนนี้ได้\n\nรวมๆ สำหรับใครที่มองหาหนังที่แหวกแนวหนังสายลับเดิมๆ อยู่ ลองดูหนังเรื่องนี้เป็นตัวเลือกครับ สำหรับผมมันสนุกในอีกรูปแบบที่ไม่ค่อยมีใครทำแบบนี้ออกมาให้ดูสักเท่าไหร่  \n\nพูดคุยเพิ่มเติมได้ที่เพจนะครับ >> https://www.facebook.com/DooNangGunMai/\n"}
