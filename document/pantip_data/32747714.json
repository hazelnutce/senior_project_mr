{"movie_name": "Freedom Writers", "text": "Freedom Writers (2007)\n\nเรื่องราวของอีริน กรูเวล ครูมือใหม่ที่ตั้งใจสมัครเข้ามาสอนในโรงเรียนที่มีการเปิดรับ เด็กเหลือขอในชุมชนให้เข้ามาเรียนได้ ซึ่งไม่ใช่เด็กเหลือขอธรรมดา แต่เด็กพวกนี้ยังเป็นเด็กผิวสี หรือเชื้อชาติอื่นๆ ที่ไม่ใช่คนขาว ใช้ชีวิตอยู่กับความระแวดระวัง ความรุนแรง และการดูถูกเหยียดหยามว่าเป็นขี้แพ้ตลอดเวลา อีรินได้รับมอบหมายให้ดูแลห้อง 203 ซึ่งเป็นห้องที่รวบรวมแต่เด็กพวกนี้เอาไว้ อีรินพยายามทุกวิถีทางให้สภาพชีวิตของเด็กในคลาส 203 ของเธอดีขึ้น เพราะคิดว่าเด็กพวกนี้ถูกตราหน้าว่าก่อปัญหาสังคมทั้งๆ ที่บางที พวกเขาแค่เลือกเกิดมาอยู่ในสังคมแบบนั้นไม่ได้ เลยต้องทำตัวแบบนั้น ทั้งๆ ที่ทางเลือกในชีวิตของพวกเขามีมากกว่านั้นอีกเยอะ\n\nหนังพาเราไปรู้จักอีกแง่มุมของสังคมอเมริกันที่มีเรื่องร้ายแรงแบบนี้เกิดขึ้นจริง (เพราะหนังสร้างจากเรื่องจริง) ยอมรับว่าเป็นการเปิดหูเปิดตาของเราในการดูหนังมาก หนังเรื่องนี้ไม่ใช่หนังรักวัยรุ่นแบบที่เคยดู ไม่ใช่หนังตีแผ่สังคมวัยรุ่นอเมริกันธรรมดา แต่มันตีแผ่ไปยังซอกหลืบที่น่าหดหู่ยิ่งกว่านั้นอีก\n\nปกติในหนังคนขาวทั่วไป คนดำจะถูกสร้างให้อยู่ในย่านอับจน และเป็นผู้ร้ายมาดักปล้น หนังเรื่องนี้แหละที่เล่าเรื่องราวของคนชายขอบเหล่านั้น และเล่าออกมาได้อย่างน่าประทับใจอีกด้วย\n\nหนังพาเราไปเห็นพัฒนาการของคนที่ถูกสังคมกรอบให้ทำในสิ่งที่ถูกบอกให้ทำ ถูกจำกัดตัวตน และปิดกั้นความคิด ความรู้ ไปสู่คนที่เพิ่งทำความเข้าใจในตัวเองได้ ยอมรับในสิ่งที่ตัวเองเป็น แต่ไม่ยอมที่จะหยุดสิ่งที่เป็นอยู่แค่นั้น ผ่านการชักนำของครูในเรื่อง\n\nการแสดงของทุกคนถ่ายทอดออกมาได้อย่างน่าพอใจ โดยเฉพาะฮิลลารี่ สแวงค์ ในบทครูอีริน บทถูกถ่ายทอดออกมาได้อย่างตรงไปตรงมา และสนุก ทำให้เราเอาใจช่วยอาจารย์และเด็กเหลือขอได้ตลอดเรื่อง (แม้สถานการณ์บางอันจะง่ายเกินไปก็เถอะ) แต่มันทำให้เรามองเห็นคุณค่าของความเป็นมนุษย์มากขึ้น จากที่เราอาจจะเคยหลงลืมมันไปเพราะค่านิยมในสังคมปัจจุบันที่ตัดสินคนจากหน้าตา สีผิว และฐานะ\n\nหนังสอนให้เรารู้จักฝัน ไขว่คว้าและมุ่งหน้าหา \"ตัวตน\" ที่แท้จริงของเราได้ โดยไม่สนใจสิ่งที่สังคมกรอบให้เราเป็น\n\n9/10\n\nติดตามรีวิวหนังเรื่องอื่นๆ ได้ที่ [Spoil] คลิกเพื่อดูข้อความที่ซ่อนไว้\n"}
