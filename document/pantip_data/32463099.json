{"movie_name": "Teenage Mutant Ninja Turtles : เต่านินจา", "text": "       ภัยร้ายเริ่มคืบคลานเข้ามาในมหานครนิวยอร์ค เมื่อชเรดเดอร์ และกองกำลังฟุตแคลนอันชั่วร้าย ได้บุกรุกเข้าครอบงำและคอยก่ออาชญากรรมทุกชนิด โดยไม่มีผู้ใดสามารถหยุดยั้งได้ จนทำให้ชีวิตชาวเมืองตกอยู่ในอันตราย จนกระทั่งสี่พี่น้องฮีโร่ตัดสินใจขึ้นมาจากท่อระบายน้ำ มาร่วมมือกับนักข่าวสาวและตากล้องหัวหมอ เข้าต่อสู้กับเหล่าร้ายและปกป้องชีวิตชาวเมือง ทำลายแผนร้ายของวายร้ายในฐานะเต่านินจา\n\n       จากหนังการ์ตูนสุดฮิตเมื่อ 20 กว่าปีก่อน (ใครเกิดทันคือแก่) กลายมาเป็นภาพยนตร์แอคชั่นสุดมันส์ โดยเรื่องราวในหนังจะแตกต่างจากฉบับการ์ตูนเล็กน้อย มีปรับนู่นนิดนี่หน่อย ให้เรื่องมันเข้าใจง่ายขึ้น โดยเนื้อเรื่องและธีมโดยรวมก็ยังโอเคอยู่ครับ ไม่หลุดจากฉบับการ์ตูนเท่าไหร่ (พูดอย่างกะจำการ์ตูนได้แหนะ ลืมไปหมดแล้วววว) แต่นั่นก็ทำให้หลายๆอย่างในเรื่องดูไม่มีที่มาที่ไปแทน ดูแล้วก็งงๆเหมือนไม่มีเหตุผลซะงั้น\n\n       แต่ถ้าเรามองข้ามในส่วนเนื้อเรื่องไป เอาแค่ความสนุกกับฉากแอคชั่นสุดมันส์ ผมว่าเรื่องนี้ทำได้ดีและเจ๋งมาก ดูแล้วทั้งสนุก ตื่นเต้นแบบจัดเต็ม แต่ละฉากแต่ละตัวละครก็เท่โคตรๆ แถม CG ขั้นเทพไม่เสียชื่อไมเคิลเบย์ที่เป็น producer ครับ (หลังๆรู้สึกว่าเค้าจะเน้นแต่ฉากแอคชั่น ไม่เคร่งเรื่องเนื้อเรื่องเท่าไหร่แฮะ)\n\n       ส่วนเรื่องความตลกนี่กินขาดครับ เพราะเต็มไปด้วยมุขกวนๆของบรรดาสี่เต่าเธอตลอดทั้งเรื่อง ด้วยเอกลักษณ์อันโดดเด่นและลักษณะนิสัยเฉพาะตัวของทั้งสี่ เลยยิ่งทำให้มันสนุกและเรียกเสียงฮาได้ตลอด แถมยังมีการแซวหนังต่างๆเยอะมาก ถ้าจะให้เปรียบเทียบง่ายๆ ผมว่าเรื่องนี้คล้ายๆกับสตาร์วอร์ โดยสี่เต่าเป็นเจได อาจารย์เป็นโยดา ชเรดเดอร์คือดาร์กเวเดอร์ แถมมีนักข่าวสาวเป็นเจ้าหญิง เฮ้ยย มันใช่เลยอ่ะ 555\n\n       โดยรวม ผมว่าเป็นอีกเรื่องที่ไม่ควรพลาด เน้นดูเอามันส์ ไม่ต้องไปคิดมากกับเนื้อเรื่อง หรือการ์ตูนต้นฉบับ ถ้าชวนกับสไตล์เรื่องแบบ Transformers 4 ที่เน้นแต่ฉากแอคชั่นได้ เรื่องนี้ก็แนวนั้นแหละครับ เน้นบู๊ล้างผลาญ เอาสะใจ ความสมจริงไม่ต้อง CG จัดเต็ม เหมาะกับใครที่เป็นคอหนังแนวนี้ครับ\n8/10\n"}
