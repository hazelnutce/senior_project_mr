{"movie_name": "หนังไต้หวัน Mono Film", "text": "ชื่อไทยของหนังคือ แบล็คแอนด์ไวท์ คู่มหาประลัยไวรัสล้างโลก คงบ่งบอกถึงเนื้อหาโดยคร่าว ๆ ไว้แล้วว่าเป็นหนังของสองตำรวจคู่หูกับการทำลายแผนการใช้ไวรัสเป็นอาวุธชีวภาพที่จะเข่นฆ่าคนจำนวนมาก จากเนื้อเรื่องคงบอกได้เต็ม ๆ ว่าเป็นหนังแอ๊คชั่นแบบล้างผลาญแน่นอน และก็เป็นเช่นนั้นจริง หนังเต็มไปด้วยการใช้ซีจี เทคนิคพิเศษเสริมในการสร้างภาพของการทำลายล้างมากมายทั้งการระเบิดสะพาน ระเบิดรถไฟฟ้า ไปจนถึงเครื่องบินตก ช่วยทำให้หนังแอ๊คชั่นจากเอเชียเรื่องนี้เป็นหนังแอ๊คชั่นในแบบฉบับของฮอลลีวู้ดไปได้\n\nหนังสัญชาติไต้หวันเรื่องนี้ ยังแฝงไว้ด้วยมิตรภาพ การรับผิดชอบต่อหน้าที่ และสุดท้ายคือการแฝงไว้ถึงโลกในอุดมคติ สิ่งเหล่านี้ถูกแทรกมาตลอดการดำเนินเรื่องกับแอ๊คชั่นแบบนันสต๊อปที่มีตั้งแต่เริ่มเรื่องจนจบ เทคนิคพิเศษที่สมจริงช่วยตอกย้ำความสนุกสนานและน่าเชื่อถือของเรื่อง แม้ว่าหลายส่วนของหนังจะดูอ่อนไปบ้างโดยเฉพาะเรื่องของบท แต่นั่นก็เป็นปัญหาที่พบมาตลอดของหนังสัญชาติเอเชีย ซึ่งกลายเป็นสิ่งที่ไม่ใช่เรื่องที่ต้องไปจริงจังสักเท่าไหร่\n\nสุดท้ายนี้ที่ขอชื่นชมคือเสียงไทยโดยทีมพากย์พันธมิตร ที่เรื่องนี้ให้เสียงได้อย่างเหมาะเจาะ ไม่นอกบทจนเสียเรื่องในขณะที่ลูกเล่นลูกฮายังคงมีให้ได้ยิ้มกันตลอด โดยเฉพาะคุณติ่ง สุภาพ ที่พากย์เรื่องนี้ได้อย่างกลมกล่อมกับลูกล่นเล็ก ๆ น้อย และคุณโต๊ะ ปริภัณฑ์ ที่พากย์ได้อย่างสุขุมเป็นพิเศษ\n\nสนุกแบบนี้ให้ไปเลยครับ สามดาวจากคะแนนเต็มห้า  https://www.facebook.com/ruksnang\n\n\n\n\nแก้ไขข้อความเมื่อ 11 มกราคม 2558 เวลา 00:57 น."}
