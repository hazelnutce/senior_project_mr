{"movie_name": "Confessions", "text": "Confessions (2010) : คำสารภาพ , Directed by Tetsuya Nakashima\n\n\nหนังเริ่มต้นในคาบวิชาสุดท้ายก่อนปิดภาคเรียนของคุณครู ยูโกะ (Takako Matsu) ในฐานะครูประจำชั้น ที่อยากจะสอนบทเรียนสุดท้ายให้กับนักเรียนทุกคน การเล่าความหมายและที่มาของคุณค่าชีวิต รวมถึงประสบการณ์อันเจ็บปวดที่เคยพบเจอ นำมาสู่เรื่องราวสะเทือนขวัญที่เหนือการคาดเดา พร้อมการแก้แค้นเพื่อเค้นคำสารภาพของนักเรียนสองคนในเวลาต่อมา\n.\nConfessions ใช้เทคนิคการเล่าเรื่องแบบสลับและไม่ประติดประต่อไทม์ไลน์ ผ่านมุมมองของคนสี่คนในบางช่วงเวลาเดียวกันที่เกิดขึ้น เราจะเห็นความต่างและวิธีคิดผ่านการผลักดันเหตุผลกันคนละแบบของตัวละครนั้นๆอย่างน่าสนใจ โดยการสับขาหลอกผู้ชมไปมาจนดูเหมือนจะไม่มีที่สิ้นสุด คั้นระหว่างการเล่าเรื่องด้วยภาพและเสียงทั้งช็อตสโลว์และโคลสอัพ ที่สื่ออารมณ์ของตัวละครอยู่ตลอดเวลา จนไม่มีจุดไหนเลยที่ว่างเว้นหรือเสียเปล่าโดยไม่ทำประโยชน์อะไรต่อหนัง ส่งผลให้ผู้ชมไม่สามารถหันหน้าหนีออกจากจอ หรือที่เรียกอีกอย่างว่าการถูกตรึงติดหนึบอยู่กับที่ เพราะทั้งการที่หนังเล่าเรื่องได้เพลินและกลัวที่จะพลาดสิ่งสำคัญไปแม้แต่วินาทีเดียว\n.\nสรุปแล้วความงดงามของ Confessions คือทุกองค์ประกอบที่หล่อหลอมผลงานชิ้นนี้ขึ้นมา ด้วยการเล่าเรื่องราวโทนมืดของสังคมและจิตใจด้านลบของมนุษย์ ภายใต้สถานะตัวละครของการเป็นเด็กและแม่ บ่งบอกถึงสิ่งมีชีวิต(และในวัย)อันเปราะบางที่อาจแตกหักหรือกระทบกระเทือนได้ง่าย แต่กลับแสดงออกโดยการเผยความดิบ ธาติแท้ สันดาน และสิ่งชั่วร้ายภายใต้รูปลักษณในแบบที่ไม่ควรจะเป็น ผ่านการเล่าเรื่องด้วยภาพและเสียง ตามสไตล์การกำกับของ Tetsuya Nakashima ที่เน้นหนักในด้านการวิภาควิจารณ์สังคมอย่างตรงไปตรงมา ประกอบกับข้อคิดที่สะท้อนสภาพจิตใจมนุษย์ และปัญหาของเยาวชนได้อย่างชัดเจน\n\nผู้เขียน C. Non\n\nMovie Insurgent & เด็กรักหนัง\n\nhttps://www.facebook.com/groups/781806401913101\n\nhttps://www.facebook.com/DekRakNang18\n\nแก้ไขข้อความเมื่อ 21 สิงหาคม 2558 เวลา 22:30 น."}
