{"movie_name": "รุ่นพี่ (Senior)", "text": "ก่อนอื่นต้องบอกเลยว่าเราเป็นคนที่ไม่ชอบดูหนังไทยในโรง เพราะเข็ดมาหลายเรื่อง\nแต่สำหรับเรื่องนี้ด้วยความที่เราเป็น FC พลอยชมพูอยู่แล้ว และไม่ค่อยเห็นใครพูดถึงเท่าไหร่เลย\nตัดสินใจไปดูเองเลยดีกว่า เสี่ยงเอา เพราะปกติก็ชอบหนังแนวนี้พอสมควร\nตอนไปถึงเราเข้าโรงช้าทำให้พลาดช่วงแรกไปเกือบครึ่ง ชม.(คือรุ่นพี่โผล่มาแล้วว)แต่ก็ไม่ทำให้ถึงกับไม่รู้เรื่อง\nเพราะดูๆ ไปก็จะประติดประต่อได้เอง\n\nที่ไม่ชมไม่ได้คือ \"CG\"\nดีจนไม่คิดว่าเป็นหนังไทย แม้จะมีบางตอนที่ดูแปลกๆ หลอกตาไปบ้างแต่โดยรวมแล้วโอเคมาก\nส่วนนักแสดง คิดว่าเป็นจุดอ่อนที่สุดของเรื่อง ถ้าแสดงดีที่สุดก็คงเป็นตัวนางเอกพลอยชมพูและหมอโน(ฮาแบบเป็นธรรมชาติมาก)\nแต่สำหรับคนอื่นเรายังคิดว่าล้นเกินไปหน่อย และตัวรุ่นพี่ที่ยังดูแข็งๆ(แต่ก็พอเข้าใจว่าเพิ่งแสดงเรื่องแรก)\n\nอย่างอื่นเช่น พล็อต อาจจะไม่ได้หวือหวาอะไรมาก แต่มีการหักมุมให้ได้อึ้ง รวมถึงเล่าเรื่องอื่นไปด้วยอย่างความสัมพันธ์\nของม่อน(นางเอก)กับแอ้น เพื่อนสนิทที่มีกันแค่สองคน ขอบอกว่างานนี้ต้องมีเสียน้ำตา นับเป็นจุดที่ประทับใจที่สุดในเรื่อง\nสำหรับความสัมพันธ์ของสองคนนี้ ดูแล้วซึ้งมากจริงๆ การดำเนินเรื่องถือว่ากระชับอยู่นะแม้จะมีเอื่อยไปบ้าง\nแล้วก็เรื่องสมัยก่อนที่รุ่นพี่ชอบเล่า เช่น การเขียนจดหมายจีบกัน มันฟังแล้วน่ารัก อบอุ่นดี\nหรือที่สาวๆ หลายคนน่าจะชอบกันคือซีน \"รุ่นพี่หึง\" ที่ขอบอกเลยว่า น่ามันเขี้ยวมากๆ 555555\n\nสำหรับฉากจบ ไม่ได้อลังการงานสร้างมากมายอะไรแต่เอาคนชมอย่างเราอยู่หมัด จนถึงขั้นคิดในหัวว่าอย่าเพิ่งจบแค่นี้เลย\n\nสรุป\nถ้าอยากดูหนังไทยดีๆ สักเรื่อง #รุ่นพี่ ถือเป็นตัวเลือกที่ดีตัวเลือกหนึ่งเลย\n\n(ปล.ขอหัก 1 คะแนนสำหรับการแสดงของนักแสดงบางคนอย่างที่บอกไป)\n"}
