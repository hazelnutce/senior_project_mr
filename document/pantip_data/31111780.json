{"movie_name": "Planes เหินซิ่งชิงเจ้าเวหา", "text": "ต่อยอดจากแอนิเมชั่นอย่าง ‘Cars’ และ ‘Cars 2′ ที่นำหน้าสร้างกระแสความนิยมไปก่อนหน้าหลายช่วงก้าว คราวนี้ก็ได้เวลาขยายจากมิตรภาพบนถนนและสนามแข่งบนพื้นดิน ขึ้นไปซิ่งเหินเวหากลางอากาศกับการแข่งบินรอบโลกใน ‘Planes เหินซิ่งชิงเจ้าเวหา’ กัน\n\nพล็อตของเรื่องคือ เจ้าเครื่องบินพ่นยาที่ใฝ่ฝันจะเป็นเครื่องบินผาดโผนซิ่งไปหมุนกลับไปได้อย่างเครื่องบินไอพ่น แต่ใครๆ ก็ดูถูกที่มันเป็นแค่เครื่องบินใบพัดบินต่ำ บินช้าๆ พ้นละอองกลิ่นเหม็นๆ ไปบนไร่ข้าวโพด แต่ความฝันที่สุดไกลและความเชื่อที่สุดกู่เท่านั้นที่จะพามันไปยังดินแดนแห่งความฝัน\n\n\nจริงๆ ถ้าเจอเอาแต่แก่นของเรื่อง มันก็มีพลังพอจะเป็นแอนิเมชั่นที่ “มีอะไร” เหมือนกันนะ แต่การณ์กลับกลายเป็นหนังค่อนข้างมีส่วนผสมที่ไม่มีพลังมากพอในช่วงครึ่งแรกที่จะให้เราสนุกไปกับมันได้ ไม่ว่าจะเป็นงาน 3 มิติที่ก็ไม่เล่นอะไรที่ชวนตื่นตามากนัก กับตัวละครที่พูดกันมากเกิน รายละเอียดสูงไป แทนที่จะตามเรื่องอย่างสนุกกลับต้องมานั่งทำความเข้าใจในสิ่งที่ตัวละครพูดกัน คงไม่แปลกที่หลายคนจะบ่นว่าง่วงๆ กัน\n\nกว่าจะถึงช่วงเวลาที่ทำให้คนดูได้ลุ้นกันยาวๆ ก็ผ่านไปถึงช่วงครึ่งหลังของเรื่องเสียแล้ว\n\nซึ่งหนังก็พูดเรื่องดีๆ อยู่หลายอย่าง ไม่ว่าจะเป็นเรื่องของความกล้าที่ฝันและทำตามความฝัน เรื่องของการไม่มองเพียงจุดหมายโดยไม่แคร์เพื่อนร่วมทาง เรื่องของการรักษามิตรภาพระหว่างเพื่อน สารของหนังมากพอจะช่วยปลูกฝังต้นกล้าบางอย่างที่สำคัญกับเยาวชนได้\n\nแม้อาจจะไม่ใช่แอนิเมชั่นที่ผู้ใหญ่จะเพลิดเพลินนัก แต่น่าจะเหมาะกับลูกหลานของคุณได้อยู่ครับ\n\nเพิ่มเติม : http://bit.ly/15Dfw8E\n"}
