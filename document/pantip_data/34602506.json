{"movie_name": "รีวิวหนังเรื่อง Irrational Man", "text": "ให้ 7/10 หนังที่เขียนบทและกำกับโดย Woody Allen เล่าเรื่องราวของ Abe Lucas (Joaquin Phoenix) ศาสตราจารย์วิชาปรัชญาที่หมดอาลัยตายอยากกับชีวิตและไม่รู้ว่าจะอยู่ไปทำไม ที่ดันกลับมามีชีวิตชีวาและอยากมีชีวิตอยู่อีกครั้งหลังจากที่ได้ยินบทสนทนาบางอย่างของโต๊ะข้างหลัง ระหว่างที่เขาไปกินข้าวกับ Jill Pollard (Emma Stone) ลูกศิษย์สาวที่คลั่งไคล้เขาอย่างจัง\n\nเนื่องจากตัวละครหลักสอนวิชาปรัชญา และเป็นโรคซึมเศร้า เพราะฉะนั้นบทสนทนาทั้งเรื่องที่เกิดขึ้นจากความคิดในหัวของตัวละครหลัก กับการเดินคุยกันทั้งเรื่องระหว่างตัวละคร จึงไม่ได้ไปไหนไกลจากเรื่องความเจ็บปวดทางจิตใจ ความรู้สึกของการเป็นโรคซึมเศร้า และความหมายของคำว่า “การมีชีวิต” โดยมีเรื่องของศีลธรรมมาเกี่ยวข้องเพื่อสานให้เนื้อเรื่องเดินต่อไปได้อย่างรื่นไหลและตลกร้าย\n\nหนังมีตัวละครน้อย อย่างที่บอกไปว่าทั้งเรื่องมีแต่การเดินคุยกัน แบบเดินคุยกันจริงๆ และมีการเล่นดนตรีแจ๊สอยู่แค่เพลงเดียวซ้ำๆ แต่กลับรู้สึกเพลินและดูได้เรื่อยๆ ไม่รู้สึกเบื่อ และรู้สึกว่าเพลงก็มันส์ดี อีกทั้ง Emma Stone ก็น่ารักมาก ใสมาก แถมเสื้อผ้าที่เธอใส่ก็น่ารักด้วย โดยเฉพาะชุดสีขาวที่มีสายสีน้ำเงินห้อยตุ้งติ้งที่แขนเสื้อ\n\nป.ล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิด ประสบการณ์ สิ่งที่เจอหรือรู้สึกในช่วงที่ดูหนังเรื่องนั้นๆต่างกัน เมื่อคุณไปดูแล้วคุณอาจจะชอบหรือไม่ชอบก็ได้ ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
