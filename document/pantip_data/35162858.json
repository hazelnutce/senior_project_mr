{"movie_name": "Unfriended", "text": "Unfriended\nผีโซเชียล\n\nถ้าขึ้นชื่อว่า ผี ก็น่าจะสามารถทำได้ทุกสิ่งทุกอย่างที่ต้องการโดยเฉพาะอย่างยิ่งการหลอกหลอนมนุษย์ที่ยังมีชีวิตอยู่ หรือแม้แต่การแก้แค้นที่มักจะเป็นภารกิจหลักของพวกผีปีศาจที่ต้องกระทำเพื่อให้หายแค้น แต่ผีในหนังเรื่องนี้จะบอกเราว่า มันมีทักษะในการใช้คอมพิวเตอร์และโซเชียลมีเดียสูงมากจนสามารถหยิบมาใช้เป็นเครื่องมือในการแก้แค้นได้อย่างสาสมใจ อย่าลืมว่าผีสามารถเล่นนอกกรอบหรือโกงระบบได้ ปุ่มอะไรที่เคยมีก็สามารถอันตรธานหายไปได้ หรือจะทำให้โปรแกรมค้างก็ยังได้ เพราะผีก็คือผี\n\nเรื่องราวของหนังถูกเล่าอยู่ในกรอบของสถานการณ์ที่ทุกตัวละครอยู่หน้าจอคอมพิวเตอร์ตั้งแต่ต้นจนจบเรื่อง โดยที่เริ่มต้นจากความน่าสงสัยของบุคคลปริศนาที่เข้ามาอยู่ในกลุ่มสนทนาโปรแกรม skype ของกลุ่มตัวละครที่เป็นเพื่อนกันโดยไม่มีใครทราบ แล้วหลังจากนั้นเรื่องราวที่ไม่มีใครอยากให้เกิดก็ดำเนินไป\n\nถ้าพูดถึงความเป็นหนังผีสยองขวัญจะถือว่าทำออกมาได้ไม่ได้เรื่องเพราะไม่รู้สึกว่าน่ากลัวเลยแม้แต่นิด จังหวะในการหลอกก็แย่ บรรยากาศไม่นำพา ซึ่งพอจะเข้าใจได้ว่าเรื่องผีๆอาจจะถูกวางให้เป็นเรื่องอันดับรองเพราะแก่นแท้ของหนังน่าจะพูดถึงเรื่อง การโกหก เสียมากกว่า ซึ่งกลายเป็นประเด็นที่หนังหยิบมาเล่นได้อย่างดีเยี่ยมโดยเฉพาะกลวิธีที่นำมาใช้ร่วมกันกับการเล่าเรื่องแบบจำกัดสถานที่และสถานการณ์แบบนี้ ให้ความรู้สึกเหมือนกับว่าตัวละครในหนังกำลังถูกบังคับให้ล้างบาปผ่านการแก้แค้นที่แสนจะสะใจไปอีกแบบ แต่ทว่าโดยรวมแล้วหนังก็ยังแลดูขาดๆเกินๆ มีทั้งส่วนที่น่าประทับใจ มีจุดแข็งตรงที่แปลกแตกต่าง และส่วนที่ไม่ลงตัว ทำไม่ถึง\n\nดูจบแล้วโดนเพลง How you lie lie lie ของ Connie Conway หลอนไปพักใหญ่เลย\n\nขบเคี้ยวหนัง\n\n#unfriended #ผีโซเชียล\n"}
