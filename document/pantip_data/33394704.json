{"movie_name": "2538 อัลเทอร์มาจีบ", "text": "ได้เวลาพูดถึง “2538 อัลเทอร์มาจีบ” หนังไทยที่พาเราย้อนสู่ยุคที่เพลงอัลเทอร์เนทีฟครองเมือง ผลงานการกำกับของ เสือ-ยรรยง คุรุอังกูร ที่ดึงเอานักแสดงหน้าใหม่อย่าง เนตั้น-แดนอรุณ รามณรงค์ มาเล่นเป็น ก้อง เด็กหนุ่มลูกของพ่อแม่ที่ระหองระแหงกันแต่เรื่องของผู้หญิงคนหนึ่ง แต่ในวันที่เขายังไม่ทันเข้าใจอะไรมากนัก ตู้โทรศัพท์หน้าบ้านก็พาเขาย้อนกลับไปสู่อดีตในปี 2538 วันที่เพลงอัลเทอร์เนทีฟกำลังกลายเป็นคลื่นลูกใหญ่ของวงการเพลงไทย\n\n\nก้องได้กลับไปเจอกับพ่อและแม่ในช่วงที่ยังเรียนอยู่ เขารู้ในทันทีว่า ปัญหาที่จะยังค้างคามาถึงอนาคตนั้น ควรได้การสะสางให้หมดสิ้นในโอกาสที่เขาได้มาอยู่ในช่วงเวลานี้ นั่นเป็นจุดเริ่มต้นให้เขาได้รู้จักกับ ส้ม (ใบเฟิร์น-พิมพ์ชนก ลือพิเศษไพบูลย์) เด็กสาวที่คอยตามพ่อในอนาคตของเขาอยู่ไม่ห่าง สิ่งที่เขาต้องทำคือกันเธอออกไป\n\nด้วยการสร้างความสัมพันธ์นั้นขึ้นมาเอง\n\nดูหนังจะมีความพยายามในการหาพร็อบของยุคนั้นมาในหนัง ทั้งสิ่งแวดล้อม อาคาร เสื้อผ้า คำพูดคำจา และโดยเฉพาะสิ่งของที่คนในยุคนั้นเขาใช้กัน  เป็นหนังที่ไม่ได้เล่าด้วยพล็อตอะไรที่แปลกใหม่ สิ่งที่เล่านั้นเป็นเรื่องง่ายๆ แต่การหยิบเอาบรรยากาศที่อบอวลไปด้วยกลิ่นอายของ ‘อัลเทอร์เนทีฟ’ บอกเล่ามันออกมาได้จังหวะเหมาะเจาะ มันส่งเสริมให้คนดูรู้สึกดีกับหนังได้อย่างมาก โดยเฉพาะกับคนที่ผ่านยุคนั้นมาด้วยตัวของพวกเขาเอง\n\nยิ่งเมื่อหนังได้ \"ใบเฟิร์น\" มาเป็นนางเอก เหมือนคนดูจะถูกดูดได้อยู่หน้าใสๆ หวานๆ ของเธอ เป็นบทที่เหมาะกับตัวเธอมาก ถัดๆ มาจาก \"สิ่งเล็กเล็กที่เรียกว่ารัก\" ได้เลย แม้จะพบว่า เรื่องราวบางส่วนอาจไม่ค่อยสมเหตุผลไปบ้าง ตัวละครบางตัวแสดงได้แข็งหรือเคอะเขินอยู่บ้าง แต่เมื่อพิจารณความรู้สึกตัวเองจากการดูหนังเรื่องนี้จบ\n\nพบว่ามีความสุขมากกับหนังเรื่องนี้ครับ\n\n\n2538 อัลเทอร์มาจีบ | http://bit.ly/1H5R9E0\n"}
