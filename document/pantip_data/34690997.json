{"movie_name": "รีวิวหนังเรื่อง Cop Car", "text": "ให้ 7.5/10 หนัง Thriller ว่าด้วยเรื่องราวของเด็กชาย 2 คนที่หนีออกจากบ้าน แล้วบังเอิญไปเจอรถตำรวจที่ไม่ได้ล็อกพร้อมกุญแจจอดทิ้งไว้อยู่ ด้วยความเป็นเด็กยังคิดน้อย ทั้ง 2 จึงขึ้นรถเพื่อขับออกนอกเมือง แต่หารู้ไม่ว่าบนรถตำรวจได้มีบางอย่างซ่อนอยู่ ขนาดที่เจ้าของรถเองก็ไม่อยากให้พลเมืองดีที่ไหนไปเจอรถของเจ้าตัวก่อน\n\nหนังดำเนินเรื่องด้วยตัวละครที่น้อยมาก ในพื้นที่โล่งกว้างไร้ผู้คน พร้อมดนตรีประกอบที่เหมาะกับฉาก ฟังเเพลิน และวิสัยทัศน์ที่ดี ทั้งเรื่องเราจะเห็นตัวละครที่มีบทบาทเด่นๆอยู่เพียง 5 ตัวเท่านั้นเอง ซึ่งถือว่าใช้ตัวละครและสถานที่ได้ฉลาดเหมาะกับตัวบท แถมยังประหยัดงบอีก ตัวบทเรียบง่ายไม่มีอะไรมาก แต่ด้วยความที่ใส่ความคิดของเด็กลงไปเยอะ ก็สามารถตรึงคนดูให้ติดตามได้ตลอดเรื่องกับบทสนทนาและการกระทำของเด็กทั้ง 2 คน\n\nแม้หนังจะอยู่ใน Genre ของหนัง Thriller ก็จริง แต่มองว่าการกระทำของตัวละครทั้งหมดและทางด้านภาพก็ยังค่อนข้างห่างออกไปนิดนึงจากคำว่า Thriller ถึงแม้จะมียิงกันเลือดสาดบ้างก็ตาม อาจจะเป็นเพราะตัวละครหลักทั้ง 2 ตัวเป็นเด็กน้อยที่อยู่ในวัยกำลังซนน่ารักก็ว่าได้ ก็เลยทำให้หนังโดยรวมนั้นดูซอฟลงไปเยอะ จนแอบมีโมเมนต์ที่คิดว่า “มันก็คือหนังที่น่ารักเหมือนกันนะ” แต่ด้วยความที่รู้เท่าไม่ถึงการณ์ของเด็กนี่แหละ ที่เล่นกับความรู้สึกคนดู ทำให้หนังเรื่องนี้มีความน่ากลัวขึ้นมา\n\nป.ล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิด ประสบการณ์ สิ่งที่เจอหรือรู้สึกในช่วงที่ดูหนังเรื่องนั้นๆต่างกัน เมื่อคุณไปดูแล้วคุณอาจจะชอบหรือไม่ชอบก็ได้ ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
