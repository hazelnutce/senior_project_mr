{"movie_name": "เกมปลุกผี", "text": "เกมปลุกผี   หนังผีเรื่องใหม่ของค่ายไฟว์สตาร์  และหนังผีเรื่องใหม่ของผู้กำกับ \"ทิวา เมยไธสง\"\n\n\"ทิวา เมยไธสง\" เป็นผู้กำกับภาพที่ถ่ายภาพได้สวยมาก  ไม่ว่าจะในหนังที่เขากำกับเองอย่าง \"ผีช่องแอร์\" และ \"เชือดก่อนชิม\" หรือที่เห็นเด่นชัดคือหนังของพจน์ อานนท์ เรื่อง เพื่อน กรักมงว่ะ   \n\nแต่ในด้านการกำกับภาพยนตร์ เขาไม่ใช่ผู้กำกับที่ดีนัก  \n\n\"เกมปลุกผี\" ยังมีความโดดเด่นทางด้านภาพเช่นเคย  แม้ส่วนใหญ่จะเป็นฉากกลางคืน แต่แสงเงายังคงสวย    และมีฉากกลางวันบางตอนที่ภาพสวยมากจนงามจับใจ   แต่จุดเด่นก็กลายเป็นจุดด้อยได้  ภาพที่สวยและฟุ้งเกินไปในหนังผีทำให้ความน่ากลัวน้อยลง  เช่นเดียวกับที่เคยเกิดกับเรื่อง \"ผีช่องแอร์\" ที่มีการจัดวางองค์ประกอบภาพสวยมาก   แต่หลายครั้งภาพดู \"สว่าง\" เกินไปสำหรับหนังผี  เกือบจะเป็นหนังอาร์ตกลายๆ   ขาดอารมณ์ดิบๆทึมๆอย่างที่หนังผีควรจะเป็น     แต่กับหนังสยองขวัญอย่าง \"เชือดก่อนชิม\"  ภาพสวยๆก็ช่วยลดความโหดให้ดูอ่อนลงต่อคนดูได้บ้าง   \n\nการเล่าเรื่องใน \"เกมปลุกผี\"  ช่วงแรกๆเหมือนหนังผีวัยรุ่นแนวทองสุก 13  แต่พอกลางๆเรื่องก็ออกมาในแนวอาร์ตหน่อยๆ มึนๆ งงๆ   การกำกับอารมณ์หนังมีทิศทางที่สับสน  จังหวะไม่ดี  บทอ่อน  ดนตรีประกอบก็ตุ้งแช่ได้โอเว่อร์แอคติ้งมาก  เลยกลายเป็นหนังผีแปลกแปร่งที่ไม่สนุก และไม่มีพลังทางดราม่าอย่างที่หนังพยายามจะเป็น  แม้จะมีความน่าสนใจบางอย่างอยู่ในการสร้างบรรยากาศหนังให้ออกมาลอยๆฟุ้งฝัน\n\nถือเป็นหนังผีแปลกๆ ที่ถ้าเป็นเกมที่ไฟว์สตาร์จะปลุกกระแสก็ยังปลุกไม่ขึ้น  เพราะดูเข้าถึงยากเกินไปและไม่ค่อยได้น้ำได้เนื้อ  \n\nสำหรับผู้กำกับ \"ทิวา เมยไธสง\"  การกำกับที่ล้มเหลวอีกครั้ง น่าจะทบทวนดูว่าลองทำหนังแนวอื่นนอกจากสยองขวัญบ้างดีไหม  ความโดดเด่นของเขาอยู่ที่การกำกับภาพได้สวยมาก   น่าจะใช้จุดเด่นตรงนี้ลองทำในแนวทางอื่นๆ  อยากดูว่าจะเป็นยังไง\n\nแก้ไขข้อความเมื่อ 25 ธันวาคม 2557 เวลา 04:10 น."}
