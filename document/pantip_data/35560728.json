{"movie_name": "แฟนเดย์..แฟนกันแค่วันเดียว", "text": "แฟนเดย์..แฟนกันแค่วันเดียว (ไม่สปอยเนื้อหาสำคัญ)\n.\nผลงานเรื่องล่าสุดจากผู้กำกับหนังพันล้าน บรรจง ปิสัญธนะกูล (กวน มึน โฮ (2553) และ พี่มาก..พระโขนง (2556)) และเป็นภาพยนตร์เรื่องจากจากค่ายน้องใหม่ GDH 559 ที่ก่อตั้งขึ้นหลังจากกรณีพิพาทของค่ายหนังคุณภาพ GTH เรื่องราวของ เด่นชัย (เต๋อ ฉันทวิชช์ ธนะเสวี) หนุ่มเนิร์ดประจำออฟฟิศที่แอบหลงรัก นุ้ย (มิว นิษฐา จิรยั่งยืน) สาวมาร์เก็ตติ้งในบริษัท จนวันหนึ่งเกิดอุบัติเหตุขึ้นกับนุ้ยจนเป็นโรคความจำเสื่อมชั่วคราวที่จะมีอาการอยู่แค่ 1 วันเท่านั้น และนี่เป็นโอกาสเดียวที่คนอย่างเขาจะได้ใกล้ชิดกับนุ้ย แม้ว่ามันจะเป็นการเป็นแฟนกันเพียงแค่วันเดียวก็ตาม\n.\nแม้ว่าภาพยนตร์แนวโรแมนติกคอมมาดี้ที่มีพล็อตเกี่ยวกับการสูญเสียความทรงจำระยะสั้น จะมีอยู่ดาษดื่นสำหรับซีรี่ย์เกาหลีหรือหนังฝั่งฮอลลีวูด แต่ โต้ง บรรจง ปิสัญธนะกูล ผู้กำกับภาพยนตร์เรื่องนี้กลับพาหนังไปได้ไกลมากกว่านั้นมาก ด้วยการจับจังหวะอารมณ์ที่เป็นลายเซ็นต์ของผู้กำกับ บวกกับโปรดักชั่นและงานภาพที่งดงามอันเป็นเอกลักษณ์ของค่าย นั่นทำให้ตัวภาพยนตร์มีความน่ารัก ขบขัน และเข้าถึงก้นบึ้งของความรู้สึก ตัวหนังเสียดสีค่านิยมในสังคมปัจจุบันได้อย่างแยบคาย ทั้งการตัดสินผู้คนที่เปลือกนอก การแอบรักคนที่ไกลเกินเอื้อม และความสัมพันธ์ในลักษณะการเป็นชู้ พร้อมบอกเล่าเรื่องราวของสองตัวละครหลักอันเป็นความสัมพันธ์แบบน่าทึ่ง ซึ่งทั้งเต๋อและมิวคือความมหัศจรรย์ของภาพยนตร์เรื่องนี้\nเต๋อคือเด่นชัยที่เป็นตัวตนจริงๆของเด่นชัย ส่วนมิวช่างน่ารักและสามารถมอบการแสดงที่ทุกซีนสามารถกระชากอารมณ์ผู้ชมได้อย่างเจ็บปวด ก่อนพาเข้าบทสรุปในช่วงท้ายที่ทั้งอึนและหน่วง เจ็บปวดแต่สวยงาม ด้วยคำถามและความคาดหวังในลักษณะปลายเปิด นั่นทำให้แม้ภาพยนตร์จะจบไปแล้วแต่ผู้ชมคงไม่จบแน่ๆ แต่นั่นก็เข้าถึงแก่นแท้ที่ว่าเราไม่มีทางเข้าใจคนที่อยู่ในเหตุการณ์นั้นจริงๆหรอก ถ้าเราไม่เจอสิ่งนั้นเข้ากับตัวเอง ถือเป็นบทสรุปที่ชาญฉลาดมากแม้ตัวหนังจะฆ่าคนที่รู้สึกแอบรักได้อย่างโหดเหี้ยมก็ตาม\nปล. ทางผู้กำกับเปรยมาว่าบทสรุปของเรื่องมีทั้งหมด 2 รูปแบบ ซึ่งอีกฉบับจะมาในรูปแบบ DVD ครับ\n.\nMy Score : 9.0/10\n\n"}
