{"movie_name": "Logan", "text": "Logan (ไม่สปอยล์เนื้อหาสำคัญ)\n.\nเรื่องราวในอนาคตอันใกล้ในช่วงปี 2029 เหล่ามนุษย์กลายพันธุ์กำลังเข้าใกล้สภาวะดับสูญ โลแกนได้ใช้ชีวิตไปวันๆด้วยความอิดโรย รวมถึงแคลิแบนและศาสตราจารย์เอ็กซ์ซึ่งกำลังป่วยและพลังจิตถูกรบกวนจากอาการชักที่กำลังหนักขึ้นเรื่อยๆ ทุกๆอย่างกลับต้องเปลี่ยนไปเมื่อเขาถูกร้องขอจากหญิงสาวที่กำลังโดนไล่ล่าพร้อมกับเด็กผู้หญิงลึกลับผู้หนึ่ง กำกับภาพยนตร์โดย James Mangold (Identity (2003) และ The Wolverine (2013))\n.\nภาพยนตร์เฟรนไชด์ที่มีเนื้อเรื่องเชื่อมโยงกับจักรวาลของ The Wolverine และ X-Men ตัวหนังบอกเล่าเรื่องราวชีวิตในช่วงเวลาสุดท้ายของ Logan และ Charles Xavier ศาสตราจารย์ผู้มากความสามารถที่เป็นทั้งอาจารย์และครอบครัวของเขา ตัวหนังดำเนินเรื่องราวแบบ Road Movie ที่เป็นการเดินทางของเนื้อเรื่องและเส้นทางชีวิตในวัยชราของพวกเขา โดยเนื้อหาโดยรวมค่อนไปทางเรื่องราวชีวิตหรือดราม่า ทว่าฉากแอคชั่นนั้นอัดแน่นไปด้วยความมันส์ สมจริง และรุนแรง ด้วยเรท R ที่หนังเข้าฉายและความดิบเถื่อนอันเป็นเอกลักษณ์ของตัวละคร Logan แล้ว หลายๆฉากจึงอัดแน่นไปด้วยเลือดและเศษเนื้อกระจัดกระจาย อาจไม่เหมาะกับเยาวชนและผู้ที่ไม่ชื่นชอบส่วนนี้เท่าใดนัก นอกจากนี้หนังยังเลือกใช้ตัวละครและการเชื่อมโยงเนื้อหาในบางจุด ที่สามารถสะท้อนถึงความอ่อนล้าและตัวตนของ Logan ได้อย่างน่าประทับใจก่อนจะดำเนินเรื่องราวไปสู่บทสรุปในช่วงท้าย ที่บอกเล่ามิตรภาพ ความรัก และเรื่องราวที่ต้องดำเนินต่อได้ลุ่มลึก ทรงพลัง และเจ็บปวดมากๆ นับเป็นภาพยนตร์ฮีโร่ที่มีความเป็นมนุษย์มากที่สุดและเป็นการปิดตำนานของ Charles Xavier และ Logan ได้อย่างตราตรึงจริงๆครับ\n.\nระดับความชอบ : 10/10\n\n"}
