{"movie_name": "Captain America: The Winter Soldier : กัปตันอเมริกา: มัจจุราชอหังการ", "text": "นี่คือภาคที่สองของซูเปอร์ฮีโร่ผู้ถูกแช่แข็งจากอดีต แต่พละกำลังที่เสริมอึ๋มเอาไว้ทำให้เขาแข็งแกร่งเหนือมนุษย์มะนา และในภาคนี้ เขากลับมาอีกครั้งพร้อมกับบทที่หนักแน่นขึ้น จริงจังขึ้น และดราม่าเพิ่มขึ้น\n\nดูเหมือนคนเขียนบทพยายามเหลือเกินที่จะผูกเรื่องจากอดีตที่เป็นเอกลักษณ์เฉพาะของนักรบเหนือมนุษย์สายพันธุ์นี้กับเหตุการณ์ปัจจุบันเสียเหลือเกิน แต่ยังไม่ลืมที่จะนำเอาตัวละครใหม่ๆ เข้ามาสมทบและสร้างเรื่องสร้างราวให้เราลุ้นตามกันไป ขึ้นต้นมาพี่ก็จัดหนักเลยแหละ\n\nSteve Rogers คือทหารในอดีตที่ปัจจุบันเขากลายเป็น Captain America (Chris Evans) หลังผ่านเหตุการณ์ใหญ่ในมหกรรมรวมซูเปอร์ฮีโร่อย่าง The Avengers มาแล้ว เขาได้ร่วมงานอยู่กับหน่วยชิลด์ ปรับตัวให้เข้ากับโลกในยุคปัจจุบัน แต่เหตุการณ์ร้ายแรงก็เกิดขึ้น เมื่อบุคคลสำคัญที่เขารู้จักในหน่วยถูกลอบทำร้าย และตัวเขาเองที่กำลังโดนเล่นงาน\n\nนักฆ่าระดับพระกาฬอย่าง The Winter Soldier (Sebastian Stan) ผู้มีแขนข้างหนึ่งเป็นเหล็ก ถูกส่งมาเพื่อจัดการกับเขาโดยเฉพาะ การมีพรรคพวกย่อมดีกว่าสู้คนเดียว เมื่อมีทั้ง Black Widow (Scarlett Johansson) และ Falcon (Anthony Mackie) มาสมทบ การผนึกกำลังซึ่งกันและกันน่าจะช่วยกอบกู้สถานการณ์นี้ไว้ได้\n\nแต่พวกเขายังต้องพบกับปริศนาที่รอการเฉลยอยู่ข้างหน้า\n\n\n\nเนื้อหามีดราม่าเชิงการเมืองเข้ามาร่วมเป็นส่วนสำคัญ ซึ่งนั่นทำให้ ‘Captain America: The Winter Soldier’ กลายเป็นหนังซูเปอร์ฮีโร่จากมาร์เวลที่มาผิดไปจากทุกๆ เรื่องที่ผ่านมา หนังมีฉากบู๊ต่อสู้ที่ดุเดือดและรุนแรงขึ้น มีจังหวะการลุ้นมันที่กระจายทั่วทั้งเรื่อง เช่นเดียวกับการเกลี่ยบทให้ตัวละครแต่ละตัวอย่างทั่วถึง เก็บมุกกวนตีนๆ เข้ามาใส่ได้เป็นช่วงๆ การอธิบายเหตุผลบางอย่างที่อาจทิ้งให้คาใจเอาไว้ในหนังมาร์เวลภาคก่อนๆ ได้อย่างลงตัว และโดยเฉพาะการเลือกหยิบบางช็อตที่ทำให้คนดูร้อง “โอ้ เหยด” มาใส่ได้ตลอดๆ นี่แหละ\n\nอ่านบทวิจารณ์ได้ที่ http://bit.ly/PjsGTd\n"}
