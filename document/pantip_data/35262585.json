{"movie_name": "Now You See Me 2", "text": "พ็อตเรื่อง 8/10\n4 จตุรอาชากลับมาอีกครั้งกับการสวมบทบาทโรบินฮู้ดแฉเปิดโปงคนเลว ช่วยเหลือให้ความยุติธรรมคนดีผ่านการเล่นกลที่ยิ่งใหญ่และน่าเหลือเชื่อ แต่ครั้งนี้กลของพวกเขาถูกขัดขวางพร้อมแฉความลับของพวกเขาหมดเปลือก 4 จตุรอาชาจึงต้องแก้เกมและสืบว่าใครคือคนที่ขัดขวางพวกเขา หนังมีเรื่องราวที่ซับซ้อนมากขึ้นกว่าภาคแรกแต่รู้สึกว่าภาคแรกเข้มข้น อิ่มและอีปริก(epic)กว่าพอสมควร เนื้อเรื่องที่ซ่อนอยู่ในหนังมีมากกว่าการโชว์มายากลไม่เหมือนภาคแรกที่โชว์กลเหนือชั้นชวนร้อง ว้าว ว้าว ว้าว มากกว่า มองอีกแง่หากหนังเดินทางแบบเดิมคือให้จตุรอาชามาแสดงๆแฉคนโกงให้ความยุติธรรมคนดูเหมือนเดิม หนังก็คงจะจืดสนิท เมื่อมีคนกล้าเล่นกับจตุรอาชาทำให้หนังน่าสนใจมากๆ และด้วยความเป็น now you see me คนดูก็ต้องโดนตามสไตล์ไม่ธรรมดาเหมือนเดิม\n\nดำเนินเรื่อง 7.5/10\nหนังดำเนินเรื่องค่อนข้างเร็ว เข้าประเด็นได้เร็วดี มีอะไรให้คิดตามเยอะเหมือนกัน ไหนจะเรื่องราว ไหนจะแผน ชื่อคน สิ่งของต่างๆ จับผิดจับไต๋ตัวละคร บลาๆ หากจะเก็บรายละเอียดให้ครบคงจะต้องตั้งใจดูกันเป็นพิเศษหน่อย ซึ่งก็แอบเป็นข้อเสียเล็กๆของหนังเองเหมือนกัน เรื่องราวเยอะ เดินเรื่องเร็ว อาจทำให้เราหลุดประเด็นไปบ้างบางครั้งหรือเรากำลังคิดตามค้นหาความจริงแต่หนังก็บอกเล่าเรื่องต่อไปซะแล้ว หนังยังคงสร้างความน่าติดตามได้เหมือนเดิม ดูเพลินๆเรื่อยๆ มีฉากเด็ดให้ลุ้นกันตัวโก่งเหมือนกัน แต่ก็มีบางฉากที่รู้สึกไม่ค่อยสมเหตุสมผลเท่าไหร่ ฉากเด็ดที่ทำให้ผมว้าว ว้าว ว้าวจริงๆคือฉากปล้นและกลของแดเนียล แอตลาสหรือเจสซี่ ไอเซนเบิร์กครับ\n\nตัวละคร 8/10\nตัวละครทุกคนทำหน้าที่ได้ดีแทบทุกตัว ตัวที่ผมคิดว่าเด่นและชอบที่สุดคือแดเนียล แอตลาสของเจสซี่ ไอเซนเบิร์ก แสดงได้ดี รู้สึกเป็นตัวละครที่คิดไกล มีความเป็นผู้นำ เก่งมากๆ และกลของเขาก็ทำให้เราร้องว้าว ว้าว ว้าวได้อีกเช่นเคยแต่แอบรู้สึกถึงความเป็นเล็กซ์ ลูเธอร์อยู่หน่อยๆด้วยสำเนียงที่พูดเร็วๆ ห้วนๆ ในบางครั้ง แต่เรื่องนี้ไม่น่ารำคาญ จตุรอาชาคนใหม่ก็มีกึ๋นไม่เบา ทักษะมายากลยอดเยี่ยม ดีแลน โร้ดส์ของมาร์ค รัฟเฟอโล่ก็ยังคงฟอร์มเดิมได้ดีตัวละครใหม่อย่างเชส แมคคินนี่บางครั้งดูดีบางครั้งก็รู้สึกน่ารำคาญหน่อยๆ เจ โชว์มีก็ได้ไม่มีก็ได้ไม่ได้มีความสำคัญอะไรเลย ส่วนตัวที่รู้สึกขัดใจมากที่สุดคือแฮรี่หรือวอลเตอร์ มาบรี้นี่แหละ พื้นเพของตัวละครนี้ดูจะเป็นนักวางแผน ฉลาด ไม่ธรรมดาแต่แฮรี่เรายังแสดงให้เชื่ออย่างนั้นไม่ได้ ดูแล้วรู้สึกเด็กหัวเกียนริอาจจะมาแผนสูงทำการใหญ่ แนวๆเด็กเมื่อวานซืนมากกว่า ไม่ค่อยชอบตัวละคนตัวนี้สักเท่าไหร่\n\nสรุป 8/10\nแม้ว่าอารมณ์ว้าวตามสไตล์หนัง now you see me จะไม่เท่าภาคแรกแต่หนังให้ความบันเทิงมากพอสมควร ดูสนุก มีพ็อตเรื่องชวนน่าติดตามและดำเนินเรื่องค่อนข้างเร็ว มีปมตามทางไม่มากไม่น้อยอาจจะต้องใช้สมาธิในการดูมากกว่าปกตินิดนึง แนะนำว่าควรดูภาคแรกก่อนดูภาค 2 ไม่งั้นอาจจะตามเนื้อเรื่องบางส่วนไม่ทัน ส่วนตัวผมรู้สึกว่าเป็นหนังที่ดูได้รอบเดียวเพราะเมื่อทุกอย่างถูกเฉลยแล้วจะไม่ค่อยมีอะไรน่าสนใจให้กลับไปดูอีกรอบยกเว้นจะเก็บรายละเอียดของหนังเพิ่ม ใครที่เป็นแฟนหนังชุดนี้หรือชอบสไตล์หักมุม หลอกคนดู แนะนำว่าต้องไปโดนครับ\n\nฝาก page ด้วยนะครับ ถ้าชอบก็กด Like ติดตามกันนะครับ - https://www.facebook.com/NangDMeReview/\n\nแก้ไขข้อความเมื่อ 12 มิถุนายน 2559 เวลา 13:01 น."}
