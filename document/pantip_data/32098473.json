{"movie_name": "Godzilla (2014)", "text": "เนื่องจากหนังที่สนใจในช่วงวัยเด็กก็มีแต่หนังจาก Hollywood เป็นหลัก นั่นทำให้ผมรู้จัก Godzilla แค่เพียงผิวเผินเท่านั้น\n\nหนัง Godzilla เรื่องแรกที่ได้ดูก็เป็นเวอร์ชั่นปี 1998 ของผู้กำกับ Roland Emmerich ซึ่งหลายคนก็บอกว่ามันแทบจะไม่ใช่ Godzilla แบบเดิมที่รู้จักเลย\n\nส่วนตัวแล้วรู้จัก Godzilla ในฐานะสัตว์ประหลาดยักษ์ที่มีนัยถึงความเลวร้ายของระเบิดนิวเคลียร์ที่ญี่ปุ่นต้องเผชิญในสงครามโลกครั้งที่ 2 (เฉพาะเวอร์ชั่นต้นฉบับปี 1954 เท่านั้น เวอร์ชั่นอื่นๆเหมือนจะเป็นแฟนตาซีสัตว์ประหลาดตีกันซะมากกว่า)\n\n\n\n\n\nแต่ Godzilla เวอร์ชั่นใหม่ของผู้กำกับ Gareth Edwards นิยามของ Godzilla ถูกปรับเปลี่ยนให้เข้ากับยุคสมัยมากขึ้น จากเดิมที่ Godzilla คือมหันตภัยจากนิวเคลียร์ ในครั้งนี้ Godzilla คือภัยพิบัติทางธรรมชาติ\n\n\nไม่ใช่เฉพาะ Godzilla เท่านั้น สัตว์ประหลาดตัวร้ายของเรื่องอย่าง Muto ก็ถือเป็นตัวแทนของภัยพิบัติทางธรรมชาติ เพราะเมื่อทั้งคู่ปรากฏตัว มันก็ทำให้เกิด ทั้งแผ่นดินไหว ทั้งคลื่นยักษ์สึนามิ\n\n"}
