{"movie_name": "Empire State : แผนปล้นคนระห่ำ", "text": "       คริส ชายหนุ่มที่ฝันอยากจะเป็นตำรวจ หลังจากที่เขาจบการศึกษา เขาจึงได้สมัครเป็นเจ้าหน้าที่รักษาความปลอดภัยของบริษัทแห่งหนึ่ง และรับหน้าที่ดูแลเงินหลายล้านในบริษัทให้ปลอดภัย\n\n       แต่เขากลับพบว่า ระบบรักษาความปลอดภัยของที่นี่มีช่องโหว่ และเผลอหลุดปากเล่าให้เพื่อนสนิทของเขาฟัง โดยที่เขาไม่รู้เลยว่ามันจะกลายเป็นจุดเริ่มต้นของแผนการโจรกรรมครั้งยิ่งใหญ่ที่สุดในประวัติศาสตร์ของประเทศ\n\n       เมื่อเงินมูลค่าหลายล้านถูกปล้นไปอย่างกะทันหัน เรื่องราวก็เริ่มบานปลาย จนนักสืบเจมส์ เจ้าหน้าที่ตำรวจฝีมือเยี่ยมต้องเข้ามารับคดีนี้ ในการตามล่าตัวคนร้าย รวมทั้งยังต้องเอาตัวรอดจากบรรดาแก๊งค์มาเฟียที่พร้อมจะจัดการกับทุกคนที่เข้ามายุ่มย่ามในเขตอิทธิพลของพวกเขาอีกด้วย\n\n       เป็นหนังดราม่าแนวสืบสวนที่ค่อนข้างน่าเบื่อ เนื้อเรื่องจืดชืด อืดอาดและยืดยาดตั้งแต่เริ่มยันจบเรื่อง ปูเรื่องนานมาก บางฉากก็ไม่ได้มีความหมายหรือความสำคัญอะไรเลย ต่อให้ดูแบบหลับๆตื่นๆก็ยังรู้เรื่อง ไร้เสน่ห์ดึงดูด ไม่มีอะไรให้สนใจ ไม่มีอะไรเซอร์ไพรส์ เหมือนจุดขายมีแค่สร้างจากเค้าโครงของเรื่องจริงกับตัวเดอะร็อคเท่านั้นเอง\n\n       ถึงแม้ช่วงหลังๆจะพยายามทำให้หนังมันดูตื่นเต้นขึ้น เริ่มมีการใส่อารมณ์และการกระทำกันมากขึ้น หรือแม้กระทั่งใส่ฉากแอคชั่นยิงกันเข้าไป เพื่อปลุกคนดูให้ตื่นก็เถอะ แต่ก็เท่านั้นแหละ ไม่ได้ช่วยทำให้หนังมันเวิร์คหรือน่าสนใจขึ้นเลย ข้ามได้ก็ข้ามไปเถอะครับ เข้าไปก็หลับซะเปล่าๆ Zzz...\n4/10\n"}
