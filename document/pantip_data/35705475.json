{"movie_name": "The Accountant", "text": "The Accountant (ไม่สปอยเนื้อหาสำคัญ)\n.\nเรื่องราวของอัจฉริยะด้านคณิตศาสตร์นามว่า คริสเตียน วูลฟฟ์ นักบัญชีผู้เปิดสำนักงานบัญชีในเมืองเล็กๆเป็นฉากบังหน้า แต่เบื้องหลังเขาเป็นนักบัญชีอิสระให้กับแก๊งอาชญากรที่อันตรายที่สุดในโลก เมื่อฝ่ายปราบปรามอาชญากรรมของกระทรวงการคลังเริ่มแกะรอยเข้าถึงความผิดปกติขององค์กรหุ่นยนต์ทางการแพทย์ ที่แม้ว่าถูกกฎหมายแต่ตัวเลขทางบัญชีมีความผิดปกตินับหลายล้านเหรียญ เรื่องราวในอดีตและเหตุการณ์นองเลือดทั้งหมดจึงเริ่มต้นขึ้น นำแสดงโดย Ben Affleck, Anna Kendrick และดาราสมทบระดับออสการ์ J.K. Simmons กำกับภาพยนตร์โดย Gavin O'Connor (Pride and Glory (2008) และ Warrior (2011))\n.\nภาพยนตร์แนวอาชญากรรมที่มีกลิ่นอายของการสืบสวนสอบสวนและแอคชั่นผสมผสานรวมอยู่ด้วย ตัวหนังแบ่งเส้นเรื่องและบอกเล่าถึงเรื่องราวในอดีตของแต่ละตัวละครตั้งแต่ช่วงต้น โดยสะท้อนถึงปัญหาอาชญากรรมและปัญหาสังคมด้านสถาบันครอบครัวได้อย่างหนักหน่วงแต่แทบไม่มีความเกี่ยวข้องกันแม้แต่น้อย ก่อนจะดำเนินเรื่องราวและเชื่อมโยงเส้นเรื่องย่อยทั้งหมดเข้าหากันได้อย่างน่าทึ่ง ซึ่งการบอกเล่าและเผยถึงปมในอดีตจากตัวละครแต่ละตัวโดยเริ่มจากเหตุการณ์เล็กๆไปสู่ภาพใหญ่ดั่งการต่อชิ้นส่วนจิ๊กซอร์แต่ละชิ้นจนครบ นับเป็นความอัศจรรย์และยอดเยี่ยมด้านเนื้อหามากๆ แม้ฉากแอคชั่นภายในเรื่องอาจไม่หวือหวาเท่าใดนัก แต่ฝีไม้ลายมือของเหล่านักแสดงบวกกับพล็อตเรื่องอันเฉียบขาดของภาพยนตร์เรื่องนี้ นั่นแสดงให้เห็นว่า The Accountant มีดีมากกว่าชื่อเรื่องอย่างแน่นอน\n.\nMy Score : 8.0/10\n\n"}
