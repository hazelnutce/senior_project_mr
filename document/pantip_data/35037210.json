{"movie_name": "Take Me Home สุขสันต์วันกลับบ้าน", "text": "หนังเปิดฉากมาอย่างอ้อยอิ่งเคร่งขรึม   เครดิตตอนต้นเรื่อง \" มล.พันธุ์เทวนพ เทวกุล\" ที่ปรึกษาพิเศษ   แล้วบรรยากาศก็มา... ไทยเดิ้มไทยเดิม  เสียงบรรยาย (voice over) จากตัวละครเอกที่เล่นโดย มาริโอ้ เมาเร่อ ...   และแล้ว ตัวละครก็พูดกันด้วยบทสนทนาแปร่งๆดูเป็นละค้อนละครไม่เป็นธรรมชาติ  เหล่าตัวละครมีอันจะกินวางมาดไฮโซ แล้วแอคติ้งของ วิว วรรณรท ก็มา... เล่นใหญ่เสมือนหนึ่งร่ำเรียนมาจากหม่อมน้อยมาเพื่อเรื่องนี้   แล้วฉากเซอร์วิสมาริโอ้ก็มา มีทั้งฉากอาบน้ำ ถอดเสื้อ เสื้อกล้าม ซึ่งดูแล้วมุมกล้องจงใจไปนี้ดส์นึงจนนึกขำ  มีฉากหนึ่งนึกว่า นิว ชัยพล เหมือนมาก    การนำเสนอของหนัง ช่างเป็นหนังผีที่มีลีลาประดิษฐ์ยิ่งนัก   ...  นั่งนึกในใจถึงเครดิตหม่อมน้อยตอนต้นเรื่อง   แค่ที่ปรึกษาแต่เหมือนมาเข้าสิงก้องเกียรติ   หนังผีอะไรจะประดิษฐ์ขนาดนี้     นึกได้ไม่ทันไร... และแล้ว ฉากอีโรติกก็มา  สยิวกิ้วสยองขวัญพอประมาณสมน้ำสมเนื้อเหมือนหนังแวมไพร์แดร็กคูล่า     เอิ่ม..   นี่มันครบองค์ประกอบหนังหม่อมน้อยแล้วนะเนี่ย    ดูไปเรื่อยๆเถิด  ยังไม่พอ    ...  มีทั้งเพลงไทยเดิม  และนางรำมาเสริมแบบไม่มีปี่มีขลุ่ย\n\nจริงๆไอ้บรรยากาศแบบหม่อมน้อย จะมาแค่ช่วงต้นเรื่อง  พอกลางเรื่องไปแล้วก็เริ่มกลายร่างเป็นก้องเกียรติบ้าง  (ฉากอีโรติกเป็นรอยต่อของความเป็นหม่อมน้อย และความดาร์กแบบก้องเกียรติ)   จึงค่อยได้หายใจหายคอเป็นหนังผีจริงจังสักที  \n\nหนังมีเนื้อเรื่องที่มืดหม่น เศร้าหมอง หดหู่ หลอน ในความหมายของ \"บ้าน\" และ \"ครอบครัว\"  เป็นหนัง horror ผสมไซโคทริลเลอร์ แต่ตัวหนังไม่สามารถตรึงอารมณ์คนดูได้อย่างเต็มที่นัก  โดยโครงเรื่องนั้นดีแต่น่าเสียดายที่พลังทางอารมณ์ดราม่าไปไม่ถึง   ดูขาดๆเกินๆ และสะเปะสะปะ\n\nเป็นหนังผีไทยที่น่าสนใจพอดูได้  แต่ก็ค่อนข้างผิดหวังนิดหน่อย\n\nหมายเหตุ  :   มาริโอ้หล่อเทพมาก การแสดงก็ดูพัฒนาอย่างแตกต่าง  ดูเป็นผู้ชายอบอุ่นอ่อนโยนน่ารักมาก\n\nคะแนน 6/10\n"}
