{"movie_name": "The Wolf of Wall Street : คนจะรวยช่วยไม่ได้", "text": "       จากเด็กหนุ่มธรรมดาที่กระโดดเข้าสู่วงการหุ้นใน Wall Street จนสามารถทำเงินมหาศาลได้ในช่วงเวลาไม่นาน ก่อนที่จะผลาญเงินอย่างสุรุ่ยสุร่ายไปกับชีวิตอันฟุ่มเฟือย ทั้งปาร์ตี้ กินเหล้าเมายา และผู้หญิง เขาใช้เงินเป็นน้ำ ใช้ทิ้งใช้ขว้างยิ่งกว่ามหาเศรษฐีบางคนเสียอีก แต่เขากลับสามารถทำเงินกลับคืนได้มากกว่าเดิมตลอด\n\n       เหตุผลหลักที่เป็นเช่นนี้ก็คือ เขากำลังโกงนั่นเอง เขาโกงบรรดาลูกค้าของเขา และหาเงินเข้ากระเป๋าตัวเองอย่างเชี่ยวชาญ ยิ่งนานยิ่งหนักขึ้นเรื่อยๆ ยิ่งกว่ายาเสพย์ติด ทั้งๆที่รู้ว่าผิดกฏหมาย จนกระทั่งเขาถูกตั้งข้อหาฉ้อโกงหลักทรัพย์และฟอกเงิน เป็นเหตุให้เจ้าหน้าที่ FBI ต้องเข้ามาจัดการเรื่องนี้เสียเอง\n\n       เป็นหนังดราม่าของนักฉ้อโกงในวงการหุ้น Wall Street อัดแน่นไปด้วยเนื้อเรื่องยาวสามชั่วโมง เต็มไปด้วยเนื้อหาและสีสันในวงการหุ้น ทั้งสนุก มันส์ บ้าระห่ำ กวนๆ และเต็มไปด้วยมุขเรียกเสียงฮา ดูแล้วก็มีข้อคิดดี ไม่ว่าจะเรื่องการหาจุดขาย วิธีการจูงใจคน การทำงาน ฯลฯ ดูแล้วรู้เลยว่าแนวคิดพระเอกมันเจ๋งมากอ่ะ ชอบๆ (รู้เลยว่าพวกขายตรงก็ใช้วิธีพูดแบบนี้แหละ)\n\n       หนังเรื่องนี้บทพูดเยอะมากครับ พูดเยอะจนลิงหลับ แถมเนื้อหายังเกี่ยวกับตลาดหุ้นและกฏหมายซะเป็นส่วนใหญ่ (หันไปเห็นคนนึงฟินมาก หลับสบายเลย แถมกรนเสียงดังอีกต่างหาก คนหันมามองกันตรึมอ่ะ ฮา..) เรื่องนี้จึงไม่เหมาะกับคนที่ไม่ชอบหนังดราม่าบทพูดเยอะๆเข้าใจยากๆด้วยประการนี้\n\n       ฉากที่ดูสนุกและเป็นจุดเด่นแหวกแนวหนังดราม่าของเรื่องนี้ก็คือ เรื่องนี้มีฉากปาร์ตี้หลุดโลกเยอะมากครับ ดูสุดเหวี่ยงกันมากอ่ะ ทั้งยา ทั้งเซ๊กซ์เรท R ก็มีให้ดูตลอดทั้งเรื่องแบบไม่ต้องเซนเซอร์ ชี้ให้เห็นถึงวิถีชีวิตของคนรวยที่ได้เงินมาง่ายๆ เล่าได้ดี น่าติดตามไปจนกระทั่งถึงตอนสุดท้ายได้อย่างน่าสนใจและสนุกจนจบเรื่องเลยครับ\n9/10\n"}
