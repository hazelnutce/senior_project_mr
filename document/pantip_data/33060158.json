{"movie_name": "Stage Fright (1950)", "text": "หยุดปีใหม่ผมอยากดูหนังแต่ไม่รู้ว่าจะดูอะไรเพราะตอนนี้ในโรงยังไม่มีหนังที่ผมอยากดูเป็นพิเศษ จู่ๆก็อยากดูหนังของอัลเฟรด ฮิตช์ค็อคขึ้นมาเลยเสิร์ชหาเรื่องที่อยากดู จนกระทั่งได้เจอ Stage Fright (1950) ซึ่งก่อนดูได้ไปอ่านบทความเกี่ยวกับหนังเรื่องนี้มาบ้าง พอได้ดูเข้าจริงๆก็แอบผิดหวังนิดหน่อยเพราะไม่ได้ตื่นเต้นอะไรมากนัก แต่ก็ดูสนุก พล็อตเรื่องประมาณว่าอีฟซึ่งเป็นนางเอกของเรื่องเป็นนักเรียนการแสดง ต่อมาก็ได้ช่วยเหลือโจนาธาน เพื่อนรักของเธอเนื่องจากฝ่ายหลังตกเป็นผู้ต้องสงสัยในการฆาตกรรมสามีของชู้รักที่เป็นนักแสดงอย่างชาล็อตต์ ชายหนุ่มบอกความจริงว่าชาล็อตต์เป็นคนทำแล้วใส่ร้ายเขา อีฟเลยปลอมตัวเป็นสาวรับใช้ของชาล็อตต์เพื่อสืบและเปิดโปงเรื่องทั้งหมดของชาล็อตต์แต่เหตุการณ์กลับพลิกผันและยุ่งเหยิงขึ้นกว่าเดิม\nการดำเนินเรื่องเป็นไปอย่างเรื่อยๆ ฉากตื่นเต้นมีแต่ขาดๆหายๆ ซึ่งระดับฮิตช์ค็อคแล้วน่าจะทำได้พีคกว่านี้โดยเฉพาะฉากสุดท้ายที่ความจริงปรากฏต่อนางเอกและคนดู (อย่างผม) นางเอกแสดงได้น่ารักและเป็นธรรมชาติดีแต่ก็ถูกรัศมีของมาร์ลีน ดีทรีชที่รับบทเป็นชาล็อตต์บดบังเต็มๆทั้งๆที่ฝ่ายหลังออกมาไม่กี่ฉาก หนังโดยรวมโอเค\n"}
