{"movie_name": "47 Ronin : 47 โรนิน มหาศึกซามูไร", "text": "       เมื่อเหล่าซามูไรผัหาญกล้าและจงรักภักดีต้องสูญเสียนายเหนือหัว ซึ่งเป็นขุนนางใหญ่ผู้ครองแคว้นของตนเพียงชั่วข้ามคืน เนื่องจากโดนขุนนางจากแคว้นอริใส่ร้าย ทำให้พวกเขาต้องกลายเป็นโรนิน ซามูไรไร้นาย และถูกขับไล่ออกไปจากแคว้นอย่างถาวร และยังส่งผลให้ขุนนางจากแคว้นอริได้ครอบครองแคว้น รวมไปถึงตัวเจ้าหญิงมิกะ บุตรีของผู้ครองแคว้นคนก่อนไปโดยปริยาย\n\n       ด้วยเหตุนี้ เหล่าโรนินจึงตัดสินใจที่จะกอบกู้เกียรติยศและชำระแค้นให้กับนายเหนือหัวของพวกเขา โดยการกำจัดศัตรูต้นเหตุของเรื่องนี้ พวกเขาต้องเผชิญกับการท้าทายต่างๆ ซึ่งจะเป็นบททดสอบฝีมือและจิตวิญญาณอันแกร่งกล้า ซึ่งมีเพียงผู้กล้าที่แท้จริงเท่านั้นที่จะทำงานนี้ได้สำเร็จ\n\n       เป็นหนังแอคชั่นผสมดราม่ากลิ่นไอของประเทศญี่ปุ่นในอดีตกาล และแฝงไปด้วยหลักปรัชญาต่างๆ ดูแล้วก็เหมือนจะอิน แต่ไม่ค่อยอิน เนื่องด้วยมันดูผสมปนเปวัฒนธรรมและสไตล์หนังที่แตกต่างกันจนดูมั่ว เพราะธีมหนังเป็นตำนานญี่ปุ่น แต่ฉากแอคชั่นกลับเป็นสไตล์หนังจีนกำลังภายใน ศัตรูก็ถอดแบบมาจากหนังจีนชัดๆ แล้วดันพูดภาษาอังกฤษกันทั้งเรื่อง เลยดูกลายเป็นหนังเลือดผสมสามชาติจนขาดเสน่ห์หนังญี่ปุ่นไปซะงั้น\n\n       ส่วนเนื้อเรื่องก็ไม่ค่อยมีอะไรเท่าไหร่ครับ เน้นไปที่บทพูดกับการกระทำเท่ๆ แล้วก็ฉากแอคชั่นเว่อร์ๆมากกว่า ซึ่งโดยส่วนตัวแล้ว ผมชอบฉากที่มันลอบเข้าไปมากกว่าฉากที่สู้กันซึ่งๆหน้านะ ดูคลาสสิคตามสไตล์หนังญี่ปุ่นดีอ่ะ ส่วนฉากต่อสู้ตัวต่อตัวมันเหมือนหนังจีนไปหน่อย ส่วนบทของพระเอกเองดูเหมือนไม่ค่อยจำเป็นเท่าไหร่ แต่ทำซะเด่นเว่อร์ เลยดูขัดๆ ไม่ค่อยอินเท่าไหร่\n\n       โดยรวมผมว่าก็ดูเพลินๆแบบไม่ต้องคิดมาก เนื้อเรื่องออกแนวแฟนตาซีเล็กน้อย ฉากต่อสู้ใช้เอฟเฟคเหมือนในเกม บางฉากก็มันส์ บางฉากก็หลับ สนุกในระดับหนึ่ง อินบ้าง ไม่อินบ้าง ดูหนังเรื่องเดียวได้กลิ่นไอของสามประเทศ ญี่ปุ่น-จีน-ฝรั่ง ไปพร้อมกัน แต่คอหนังหรือประวัติศาสตร์ญี่ปุ่นแท้ๆดูแล้วอาจจะเสียอารมณ์ก็ได้นะ ^ ^\n6/10\n"}
