{"movie_name": "Fury", "text": "ปกติเราไม่ค่อยถูกจริตกับหนังสงครามสักเท่าไหร่ เพราะเราเบื่อแนวคิดอุดมการณ์ชาตินิยม คือสะอิดสะเอียนแนวคิดรักชาติจนไม่ลืมหูลืมตาอะไรแบบนั้น(แถมไม่รู้เป็นบ้าอะไร พอเห็นคนสกปรกมอมแมมทีไรกลิ่นตัวเหม็นอับๆก็จะลอยมาแตะจมูกทุกที) อันที่จริง Fury เองก็ยังมีแนวคิดเช่นนั้นอยู่ในหัวของตัวละครอยู่เหมือนกัน แต่พอหนังดำเนินเรื่องไปซักระยะจริงๆเราก็จะพบว่า พวกเขาไม่ได้จงเกลียดจงชังความเป็นนาซีนักหรอก แต่พวกเขาฆ่าฝ่ายตรงข้ามก็เพื่อ \"ความอยู่รอด\" เพราะถ้าไม่ฆ่าเขา พวกเขาก็จะมาฆ่าเราแทน\n\nตัวละครนอร์แมน(โลแกน เลอร์แมน) คือตัวละครที่ถูกใส่เข้ามาเพื่อแทนสายตาของเด็กชายที่ยังไม่เคยสัมผัสการฆ่าในสมรภูมิ แต่เมื่อเขาได้เผชิญหน้ากับเหตุการณ์คับขันหลายครั้งมันก็หล่อหลอมให้เขาเริ่มเข้าใจถึงความโหดร้ายของสงครามและสุดท้ายเขาก็ยอมจับอาวุธเพื่อปกป้องชีวิตและพวกพ้องของตนเอง\n\nฉากที่บันเทิงที่สุดและเป็นฉากที่เราชอบที่สุดคือช่วงเวลาที่ ดอน(แบรด พิทท์)และนอร์แมนแวะเข้ามาพักที่บ้านหญิงชาวเยอรมันสองคน วูบแรกพวกเธอรู้สึกกลัวทหารอเมริกา แต่เมื่อพวกเขาเพียงแค่อยากจะแวะพักผ่อน ทานอาหาร(ไข่ดาว) และสงบใจชั่วครู่ นอร์แมนจึงบรรเลงดนตรีด้วยการกดเปียโนก่อนที่หญิงสาวคนหนึ่งจะมาร้องเพลงประสานเข้ากับเพลง แค่ไม่กี่ชั่วอึดใจดอนก็ยุให้นอร์แมนพาหญิงสาวไป \"ซั่ม\" ต่อ ..... แต่ไม่ใช่แบบขืนใจ อีกทั้งฝ่ายหญิงดูเต็มใจลากฝ่ายชายเข้าห้องเสียด้วยซ้ำ ไม่กี่นาทีถัดมาพลรถถัง Fury คนอื่นๆก็ขึ้นมาสมทบและแสดงอากัปกิริยา \"\" อย่างไม่ไว้หน้าดอน แน่นอนสถานการณ์เริ่มมาคุและทุกอย่างก็เริ่มกลับตารปัตร\n\nสิ่งที่เราชอบใน Fury ก็คือมันมอง \"เหตุการณ์\" ของสงครามโลกครั้งที่ 2 ในมุมมุมหนึ่งเท่านั้น ซึ่งมันก็ทำหน้าที่ของมันได้น่าสนใจ วีรกรรมของพลรถถัง Fury อาจจะไม่ได้ยิ่งใหญ่อะไร พวกเขาก็แค่เป็น \"เฟือง\" ตัวหนึ่งของสงครามเท่านั้น แต่เหนืออื่นใดคือพวกเขาก็ \"ระห่ำ\" ยันนาทีสุดท้ายของชีวิตจริงๆ\n\n#Fury #Moviereview\n\nที่มา > > https://www.facebook.com/EntertainmentBite\n"}
