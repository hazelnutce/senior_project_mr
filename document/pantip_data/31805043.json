{"movie_name": "Divergent คนแยกโลก", "text": "นี่คือภาคปฐมบท ‘Divergent คนแยกโลก’ เรื่องราวที่ว่าด้วยโลกอนาคตที่หนุ่มสาวจะถูกจัดกลุ่มเพื่อความเป็นระเบียบเรียบร้อยของสังคมในอุดมคติที่คนบนโลกอนาคตเขาวาดผังไว้ ในเมืองที่ถูกปิดล้อมด้วยกำแพงสูง ผู้คนถูกแบ่งออกเป็น 5 กลุ่ม\n\nเมื่อถึงวัยที่สมควร ซึ่งก็เป็นช่วงหนุ่มสาว พวกเขาต้องเลือกกลุ่มของตัวเอง โดยเริ่มจากการทำแบบทดสอบกันก่อน เหมือนทางการจะได้เก็บบทสรุปเอาไว้ว่าใครได้กลุ่มไหน แต่ก็ยังให้โอกาสเด็กๆ ได้เลือกด้วยตัวเองอีกครั้งว่าจะอยู่กับกลุ่มเดิมที่ตนเติบโตขึ้นมาหรือจะไปอยู่กับกลุ่มใหม่ที่เชื่อว่าเข้ากับบุคลิกของตน ซึ่งกฏใหม่ก็คือเมื่อเลือกแล้วจะเปลี่ยนไม่ได้อีก\n\nหลายคนคงสงสัย ทำบททดสอบแล้วจะให้เลือกเองอีกทำไม เอาเป็นว่า เขาให้โอกาสได้เลือกเจตจำนงของตนเองก็แล้วกัน\n\n\nแน่นอนว่า ทริส (Shailene Woodley) นางเอกของเราทำแบบทดสอบแล้ว ไม่อาจจะจับไปอยู่กลุ่มไหนได้ เธอจึงเป็น “Divergent” ไปโดยปริยาย ซึ่งผู้คุมกฎนี้ เจนีน (Kate Winslet) มองว่าพวกนี้คือภัยต่อสังคมและต้องถูกกำจัด เธอจึงต้องปิดบังทุกคนเพื่อเอาตัวให้รอด และในที่สุด เธอก็เลือกกลุ่มที่แสนจะเซอร์ไพรส์ต่อทุกๆ คน\n\nการเลือกของเธอ ก็ทำให้ได้พบกับ โฟร์ (Theo James) หนุ่มสุดเก่งที่แสดงท่าทีไม่เป็นมิตรเท่าไหร่นักต่อเธอ แต่ภารกิจในกลุ่มใหม่ก็ดูแสนจะยากเย็นสำหรับผู้มาใหม่อย่างเธอไม่น้อย แต่ความเป็น “Divergent” ในตัวเธอต่างหากที่พาให้เธอก้าวต่อไป ส่วนจะสำเร็จหรือล้มเหลว อันนี้ คงต้องลองไปพิสูจน์กันดู\n\nผมว่าเรื่องรักใน ‘Divergent’ ถือว่าขมๆ ไม่ดูหวานเลี่ยนจนเกินไป ปูเรื่องนานไปหน่อย แต่ก็ถือว่าเป็นเพราะมันเป็นภาคแรก ได้ข่าวมีอีก 2 ภาค ซึ่งภาคต่อน่าจะสนุกได้ทั้งเรื่องกว่านี้อีก\n\nอ่านบทแนะนำหนัง Divergent ได้ที่ http://bit.ly/1lRgRyL\n"}
