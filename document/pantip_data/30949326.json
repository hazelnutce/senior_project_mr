{"movie_name": "Spring Breakers 2013", "text": "หนังที่กำกับโดย Harmony Korine ผู้มีเครดิตทั้งกำกับและเขียนบท สร้างชื่อมาจากทำหนังสั้น นี่คงเป็นผลงานแรกๆ สำหรับผมที่ได้ทำความรู้จักกับเขา กับภาพที่แต่งให้ฉูดฉาดไปตามสไตล์ของการเล่าเรื่องและเรื่องราวที่เต็มไปด้วยสิ่งผิดกฎหมาย ไม่ว่าจะเป็น การเสพยา และการจี้ปล้น ไม่มีสิ่งใดในหนังที่ดูเป็นสิ่งที่ถูกในมุมของเรา แต่ในหนังมันทำให้ดูเป็นสิ่งที่น่าเข้าไปลองเสียอย่างนั้น\n\nเริ่มต้นด้วยภาพอันแสนหวือหวา บรรยากาศของสปริงเบรกที่มีแต่การปลดปล่อย สนุกกันได้เต็มที่ สาวๆ หนุ่มๆ ที่ชายหาด ผสมกับเพลงประกอบอย่างดับสเต็ป ก่อนจะพาเราไปทำความรู้จักกับสี่สาวที่หนีจากเมืองที่พวกเธอคุ้นเคยสู่ดินแดนแห่งอบาย ที่พวกเธอมองว่าคือความเป็นอิสระ แต่การจะไปถึงที่นั่น พวกเธอต้องใช้เงินซึ่งพวกเธอไม่มี\n\n\n\nการเดินทางไปยังสปริงเบรกเริ่มต้นขึ้นพร้อมกับเงินที่ไม่บริสุทธิ์ นำพาความสนุกสุดเหวี่ยงและคิดว่ามันคือที่แห่งใหม่ที่พวกเธออยากจะอยู่กับมันเรื่อยๆ ไป แต่ดูเหมือนเหตุถูกจับคราวนั้นได้พาชีวิตพวกเธอเปลี่ยนแปลงไปจากเดิมอย่างมากมาย พวกเธอได้พบกับผู้ชายคนใหม่ผู้พาพวกเธอออกมา ผู้ชายที่ไม่น่าไว้ใจและสังหรณ์ใจได้ว่าเรื่องไม่ดีกำลังจะเกิดขึ้น\n\n------------------\n\nเป็นหนังที่คงต้องใช้วุฒฺภาวะพอสมควรที่จะมองให้เห็นด้านมุมของความจริงความถูกผิด ที่ถูกฉาบด้วยสีสันความสดใส เรือนร่างอันอวบอิ่ม แม้ทุกอย่างจบลงด้วยภาพความรุนแรงที่ดูไม่น่าเชื่อถือสักเท่าใดนัก แต่โดยรวมก็นับว่าหนังค่อนข้าง “ล้น” ในภาพที่ค่อนข้างใส่มาจนเดินไปได้ช้าและทำให้เรื่องดูไม่ค่อยมีรายละเอียด แต่ก็ค่อนข้าง “แนว” ในด้านของภาพที่นำเสนอด้วยสีสันจี๊ดจ๊าดตลอดเรื่อง ผสานไปกับเพลงประกอบที่ก็โอเคถึงดีไปตลอดเรื่อง\n\nนี่แหละ ถึงได้บอกว่าที่หัวเรื่องว่ามัน “ล้นแต่แนว” ไง\n\nเพิ่มเติม: http://bit.ly/1aVq3Ql\n\nแก้ไขข้อความเมื่อ 8 กันยายน 2556 เวลา 00:22 น."}
