{"movie_name": "Sully", "text": "Sully (ไม่สปอยเนื้อหาสำคัญ)\n.\nภาพยนตร์สร้างขึ้นจากเหตุการณ์จริง เมื่อวันที่ 15 มกราคม 2009 กัปตัน Chesley Sullenberger ได้นำเครื่องบินหมายเลข 1549 สายการบิน US Airways ที่ไม่สามารถควบคุมได้ลงจอดบนแม่น้ำฮัดสัน สามารถรักษาชีวิตลูกเรือและผู้โดยสารบนเครื่องไว้ได้หมด 155 คน ทั้งโลกจารึกเหตุการณ์ครั้งนี้ไว้ว่า \"ปาฏิหาริย์บนแม่น้ำฮัดสัน\" แต่นั้นก็ต้องผ่านเหตุการณ์สำคัญนั่นคือการสอบสวนเรื่องราวของเหตุการณ์และการเยียวยาสภาพของจิตใจของกัปตันหลังจากเหตุการณ์นั้น นำแสดงโดยนักแสดงคุณภาพระดับออสการ์ Tom Hanks และกำกับภาพยนตร์โดยผู้กำกับมากฝีมือ Clint Eastwood (Million Dollar Baby (2004) และ American Sniper (2014))\n.\nแม้ภาพยนตร์จะนำเสนอเรื่องราวแบบกึ่งสารคดี (Drama, Biography) ที่ผู้ชมสามารถสืบค้นหรือรับรู้เรื่องราวของเหตุการณ์นั้นได้ดีอยู่แล้ว แต่ตัวหนังกลับสามารถถ่ายทอดเรื่องราวที่เกิดขึ้นหลังจากนั้นรวมถึงสภาพจิตใจของ Chesley Sullenberger หรือกัปตันซัลลี่ได้อย่างกลมกล่อมและเข้มข้น จากการสอบสวนเรื่องราวรวมถึงการตั้งคำถามของคู่กรณีหลังจากเหตุการณ์สำคัญนั้นสามารถสั่นคลอนความเชื่อมั่นของผู้ชมและตัวละครหลักอย่างรุนแรง จนเกิดคำถามที่ว่าเขาคือ ”ฮีโร่” ผู้สามารถช่วยชีวิตผู้โดยสารบนเครื่องไว้ได้จริงๆหรือไม่ Tom Hanks สามารถถ่ายทอดอารมณ์และสภาพจิตใจของกัปตันซัลลี่ได้อย่างเข้มข้น ส่วนปู่ Clint Eastwood ผู้ขึ้นชื่อด้านคุณภาพการกำกับภาพยนตร์แนวดราม่า ก็สามารถถ่ายทอดเรื่องราวเหตุการณ์ในครั้งนี้ได้อย่างยอดเยี่ยม เข้าถึงง่าย และดึงจังหวะอารมณ์ของผู้ชมได้อย่างอยู่หมัดเช่นเคย ภาพยนตร์เรื่องนี้ถ่ายทำด้วยกล้อง IMAX ตลอดทั้งเรื่อง แน่นอนว่างานภาพนั้นเต็มตาในทุกช่วงอารมณ์ เพื่ออรรถรสในการรับชมแนะนำให้เข้าชมในโรงภาพยนตร์ระบบ IMAX ครับ\n.\nMy Score : 8.0/10\n\n\nแก้ไขข้อความเมื่อ 11 กันยายน 2559 เวลา 23:36 น."}
