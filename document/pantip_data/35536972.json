{"movie_name": "Pete's Dragon", "text": "Pete's Dragon (ไม่สปอยเนื้อหาสำคัญ)\n.\nภาพยนตร์สร้างจากนวนิยายภายใต้ชื่อเดียวกัน ผลงานการผจญภัยเรื่องล่าสุดจากค่าย Walt Disney เรื่องราวการผจญภัยของเด็กน้อยผู้ที่พลัดหลงอยู่ในป่าใหญ่ จนได้พบกับมังกรยักษ์และความลับบางอย่างในป่าแห่งนี้ที่กำลังจะถูกเปิดเผย\n.\nภาพยนตร์ผจญภัยแฟนตาซีนอกกระแสที่อัดแน่นไปด้วยความงดงามและคุณภาพ เรื่องราวภายในเรื่องมีความคล้ายคลึงกับการผจญภัยอันยิ่งใหญ่ของ The Jungle Book (2016) สำหรับ Pete's Dragon นี้ตัวหนังมีงานภาพที่ยอดเยี่ยมมากๆ ทั้งผืนป่าที่แสดงถึงความเป็นธรรมชาติ แสงแดดสอดส่องที่มีชีวิตชีวา และมังกรสุดแปลกตาที่ไม่เหมือนกับมังกรอย่างที่เราๆรู้จักกัน การบอกเล่าเนื้อหาภายในเรื่องมีความเรียบง่ายสามารถเข้าถึงได้ทุกเพศทุกวัย ผ่านการใช้คาแรคเตอร์ที่มีวัยวุฒิอันเป็นเอกลักษณ์ช่วยบอกเล่า และเมื่อได้เพลงประกอบภาพยนตร์ที่ส่วนใหญ่เป็นเพลงแนวคันทรี่และแนวคลาสสิค ยิ่งช่วยให้การขับเคลื่อนเรื่องราวนั้นช่างอบอุ่นและไพเราะจับใจ ก่อนที่หนังจะพูดถึงเนื้อหาที่กลับทิ่มแทงใจด้วยความน่ากลัวของสิ่งที่มีชีวิตที่กระทำด้วยกัน การตอบโต้ต่อสิ่งมีชีวิตต่างสายพันธุ์ของมนุษย์รวมไปถึงการใช้ทรัพยากรธรรมชาติแบบเห็นแก่ตัว นั่นทำให้ตัวหนังอัดแน่นไปด้วยประเด็นที่ค่อนข้างรุนแรงแต่ถูกนำเสนอได้อย่างนุ่มนวลและอบอุ่นหัวใจได้อย่างเหลือเชื่อ ผู้ชมที่ค่อนข้างอ่อนไหวแนะนำให้พกผ้าเช็ดหน้าไปด้วย เพราะช่วงท้ายอาจมีบ่อน้ำตาแตกอย่างแน่นอนครับ\n.\nMy Score : 9.0/10\n\n"}
