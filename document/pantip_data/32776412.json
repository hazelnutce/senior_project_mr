{"movie_name": "ARGO แผนฉกฟ้าแลบลวงสะท้านโลก (2012)", "text": "ด้วยกระแส Gone Girl ที่กำลังมาแรงและกวาดคำวิจารณ์ดีงามอยู่ตอนนี้ จึงขอเลือกหยิบหนังแนวดราม่าระทึกขวัญที่สร้างจากเรื่องจริงอย่าง 'Argo แผนฉกฟ้าแลบ ลวงสะท้านโลก' ซึ่งถือเป็นอีกหนึ่งผลงานมาสเตอร์พีซของพระเอกหุ่นหมีเบน เอฟเฟล็กขึ้นมาดูอีกครั้ง นอกจากเขาจะรับบทนำแล้ว เขายังรับหน้าที่ ผกก. อีกด้วย ซึ่งก็ทำออกมาได้เยี่ยมยอดจนสามารถคว้ารางวัลออสการ์สาขาภาพยนตร์ยอดเยี่ยมประจำปี 2013 และยังได้จากสาขาดัดแปลงบทกับตัดต่อด้วย จึงการันตีได้ถึงความสนุกของหนัง\n\nโดยหนังจะเล่าเรื่องราวในปี 1979 เมื่อกลุ่มผู้ประท้วงในกรุงเตหะราน ประเทศอิหร่านก่อการปฏิวัติขั้นรุนแรงและรวมตัวกันบุกยึดสถานทูตอเมริกาเพื่อตอบโต้สหรัฐฯ ที่เข้ามายุ่งเรื่องการเมืองในประเทศของพวกเขา ทำให้เจ้าหน้าที่ในสถานทูตถูกจับเป็นตัวประกันเกือบทั้งหมด ยกเว้นอีกหกคนที่อาศัยช่วงชุลมุนหลบหนีออกมาได้แล้วไปหลบซ่อนอยู่ที่บ้านของท่านทูตแคนาดา ทว่าเมื่อทางกลุ่มหัวรุนแรงสืบรู้ว่ามีคนหนีรอดไปได้หกราย แน่นอนว่าถ้าพวกเขาถูกเจอตัวล่ะก็ โดนจับแขวนคอแน่ๆ\n\nงานนี้ทางสหรัฐฯ ที่ได้ทราบข่าวจากทางทูตแคนาดา จึงส่งโทนี่ เมนเดซ เจ้าหน้าที่ซีไอเอผู้เชี่ยวชาญในการพาคนหนีไปช่วยพวกเขาทั้งหกออกมาจากอิหร่าน และแผนที่ตัวเขาวางไว้ ก็คือการปลอมตัวเป็นคณะกองถ่ายภาพยนตร์แนวไซไฟของแคนาดาที่มีชื่อว่า Argo เพื่อลวงให้คนที่นั่นเชื่อว่า เขาและอีกหกคนเป็นชาวแคนาดาที่เดินทางมาหาโลเกชั่นถ่ายทำที่นั่น ซึ่งมันง่ายอย่างที่คิดซะที่ไหนล่ะในเมื่ออีกฝ่ายเฝ้าจับตาดูอยู่ตลอด\n\nต้องยอมรับว่า Argo เป็นหนังที่สนุกเกินคาด ด้วยความยาวสองชั่วโมง แต่กลับให้ความรู้สึกว่าจบไว ด้วยสไตล์การเล่าเรื่องที่ไม่อืดอาด มีกลิ่นสารคดีนิดๆ ในช่วงต้นๆ ฉากหลังในยุค 80 ทำออกมาได้เนียนดี บวกกับการแสดงที่เฉียบขาดของนักแสดงสมทบทั้งหลาย รวมทั้งเมกอัพของแต่ละตัวละครที่แต่งออกมาได้เหมือนบุคคลที่มีอยู่จริงสุดๆ ทำให้ภาพรวมของหนังออกมายอดเยี่ยม มีความตื่นเต้นชวนระทึกโดยไม่ต้องมีฉากต่อสู้เลยสักนิด โดยเฉพาะช่วงสามสิบนาทีหลังคือมันลุ้นมากๆ จนทำให้ขนลุกและชวนตื้นตันได้เลยในตอบจบ (9/10)\n\n\n\nฝากติดตามเพจรีวิวหนังและนำเสนอเรื่องบันเทิงต่างประเทศด้วยจ้า ขอบคุณจ้า >>> https://www.facebook.com/kimkanamagazine\n"}
