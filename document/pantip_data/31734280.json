{"movie_name": "The Lego Movie : เดอะ เลโก้ มูฟวี่", "text": "       หุ่นคนงานก่อสร้างตัวเล็กๆตัวหนึ่งที่ใช้ชีวิตในโลกของตัวต่อเลโก้ เขาใช้ชีวิตแบบธรรมดาๆ โดยยึดติดกับกฎเกณฑ์อย่างเคร่งครัด ไม่เคยคิดจะออกนอกลู่นอกทาง จนกระทั่งวันหนึ่งบังเอิญเกิดเหตุการณ์บางอย่างจนเขาถูกเลโก้คนอื่นๆเข้าใจผิดว่าเขาเป็นคนพิเศษ จนเขาต้องตกกระไดพลอยโจนมาเป็นผู้นำเลโก้คนอื่นๆออกผจญภัยและต่อสู้ เพื่อพิทักษ์โลกจากทรราชผู้ยิ่งใหญ่\n\n       จากที่ดูตัวอย่างของหนังเรื่องนี้ สารภาพเลยว่าตอนแรกใจคิดว่าเป็นหนังที่ไม่ควรค่าแก่การเสียเวลาดูเลย หนังตัวอย่างไม่สามารถกระตุ้นความอยากดูเลยแม้แต่น้อย ยังคิดเลยว่าต้องเป็นหนังน่าเบื่อ ไร้สาระ และเอาไว้หลอกเด็กแหงๆ แต่พอมาดูเข้าจริง กลับไม่ใช่อย่างที่คิดเลยครับ หนังสนุกกว่าที่คิดไว้เยอะเลยอ่ะ (สงสัยต้องโทษคนตัดต่อ teaser ฮ่าๆ)\n\n       ถ้าว่ากันด้วยเนื้อเรื่อง บอกเลยว่าหนังเรื่องนี้ค่อนข้างไร้สาระ เพราะเป็นเรื่องของคนธรรมดาที่กลายมาเป็นฮีโร่โดยบังเอิญ แต่ถ้าเรามานั่งดูนั่งวิเคราะห์ดีๆ จะรู้เลยว่าหนังเรื่องนี้ให้ข้อคิดเราเยอะมาก อย่างเช่นว่าทุกคนเป็นคนพิเศษได้ หรือการเปรียบเทียบระหว่างการยึดอยู่ในกรอบกับจินตนาการนอกกรอบ เป็นต้น ซึ่งโดยส่วนตัวผมชอบ มันเจ๋งดีอ่ะ\n\n       นอกจากนี้หนังเรื่องนี้ยังเต็มไปด้วยมุขสุดฮา กวนตีนได้ทั้งเรื่อง ทั้งสนุก ทั้งมันส์ เอาฮีโร่หรือตัวละครแต่ละตัวมาเล่นมุขได้อย่างลงตัว มีมุขจิกกัดตัวละครต่างๆแฝงอยู่ค่อนข้างเยอะ ซึ่งมุขส่วนใหญ่เข้าใจง่าย และโดนใจคนดู บางจังหวะก็เล่นมุขควายจนคนอึ้งไปทั้งโรงก็มี ^ ^\n\n       ส่วนเรื่องเพลงกับดนตรีก็ทำได้ดีครับ ฟังแล้วติดหู จนตอนนี้ก็ยังดังอยู่ในหัว (ออกแนวหลอน) การตัดต่อ การเล่าเรื่องทุกอย่างดีหมด แต่ช่วงต้นๆที่เข้าไปดู อาจจะรู้สึกขัดๆอยู่บ้าง เนื่องจากภาพมันดูไม่ smooth เพราะมันใช้เลโก้มาทำกราฟฟิค ภาพเลยดูเหมือนพวกหนัง stop motion แต่พอดูไปเรื่อยๆก็ชินเองหละครับ\n\n       นับเป็นหนังอีกเรื่องที่ไม่น่าพลาด เหมาะกับผู้ใหญ่หัวใจเด็ก, แฟนๆเลโก้, สาวกฮีโร่หนังหรือยอดมนุษย์ต่างๆ รวมไปถึงเด็กๆก็จะอินกับหนังเรื่องนี้ได้ค่อนข้างง่ายครับ ลองไปดูกันนะครับ ^ ^\n\n       Everything is Awesome!!!\n9/10\n"}
