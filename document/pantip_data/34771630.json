{"movie_name": "The Revenant ต้องรอด", "text": "[Mini-Review] The Revenant ต้องรอด (ไม่สปอยเนื้อหาสำคัญ)\n.\nภาพยนตร์สร้างขึ้นโดยได้รับแรงบันดาลใจจากเรื่องจริง และเนื้อหาบางส่วนถูกดัดแปลงจากนิยายในชื่อเดียวกันของ Michael Punke กำกับภาพยนตร์และเขียนบทโดย Alejandro G. Iñárritu ผู้เคยฝากผลงานอันลือลั่นไว้อย่าง Babel (2006) และ Birdman (2014) หนังเล่าถึงนักสำรวจนาม Hugh Glass (Leonardo DiCaprio) ที่ถูกทำร้ายโดยเพื่อนร่วมทีม John Fitzgerald (Tom Hardy) และถูกปล่อยทิ้งไว้ให้ตายเพียงลำพัง เขาต้องหาทางรอดชีวิตและแก้แค้นฟิตซ์เจอรัลด์ผู้พรากชีวิตเขาและลูกชายให้จงได้ ตัวหนังนำเสนอความโหดเหี้ยมของธรรมชาติและสัญชาตญาณดิบของมนุษย์ได้แบบลึกซึ้งถึงขั้วกระดูกดำ การเลือกใช้โลเคชั่นและการบอกเล่าเรื่องราวเหตุจูงใจของแต่ละตัวละคร สามารถสะท้อนถึงเหตุผลภายใต้สภาพแวดล้อมที่ไร้ซึ่งกฎเกณฑ์ได้อย่างชวนเจ็บปวด ถึงแม้บทหนังจะมีความเรียบง่ายตรงไปตรงมา แต่ด้วยฝีมือการกำกับภาพของ Emmanuel Lubezki ที่เลือกใช้เทคนิค Long Take มาช่วยขับอารมณ์ และการแสดงอันมากฝีมือของ Leonardo DiCaprio และ Tom Hardy นั่นยิ่งทำให้ตัวละครและเรื่องราวในเรื่องมีความน่าผวา และชวนค้นหาคำตอบว่าอะไรมีความหนักแน่นกว่า ระหว่าง “ต้องฆ่า” กับ “ต้องรอด”\n.\nMy Score : 9.0/10\n\n"}
