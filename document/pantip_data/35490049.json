{"movie_name": "Skiptrace‬ ‪คู่ใหญ่สั่งมาฟัด‬", "text": "หนังเฉินหลงช่วงหลังๆ ไม่ค่อยเห็นอารมณ์หนังแบบนี้มานานแล้วนะครับ เพราะเฮียแกหันไปจับดราม่ามาใส่ในหนังเยอะพอสมควร เลยทำให้ได้อีกรูปแบบหนึ่ง แต่สำหรับคนที่ชอบหนังเฉินหลงในยุคก่อนหน้าที่มีความสนุกสนาน มีความฮาแบบรั่วๆ และมีความเป็นหนังแอ็คชั่นที่ดูได้ทั้งครอบครัว เรื่องนี้ตอบโจทย์มาก ถึงแม้ว่าเนื้อเรื่องจะไม่ได้แปลกใหม่ก็ตาม\n\n\nหนังเล่าเรื่องของ เบนนี่ ชาน (เฉินหลง) สายสืบชาวฮ่องกงที่กำลังตามล่าหัวหน้าแก๊งมาเฟียนามว่า วิคเตอร์ หว่อง มานานกว่าทศวรรษ เมื่อหลานสาวของเขา ซาแมนธา (ฟ่านปิงปิง) ต้องไปพัวพันกับองค์กรมาเฟียของหว่อง ซึ่งคนที่มีหลักฐานสามารถสาวถึงตัวเจ้าพ่อได้ นั่นคือนักพนันชาวอเมริกันจอมปากมาก คอนเนอร์ วัตส์ (จอห์นนี่ น็อกซ์วิลล์) แต่ดันโดนแก๊งมาเฟียจับไปรัสเซีย ซึ่งเขาต้องการจะกลับ มาเก๊า ดังนั้นเบนนี่ จึงตามไปช่วยเหลือ คอนเนอร์ เพื่อเป็นพยานลากคอวิคเตอร์มาลงโทษ และช่วยเหลือซาแมนธาให้ได้\n\n\nหนังเล่าเรื่องดูง่าย ออกแนวแอ็คชั่นคอมเมดี้บวกการสืบสวนเข้าไปเหมือนหนังฮ่องกง ทำให้ผมนึกย้อนไปถึงเรื่อง Rush Hour ที่ เฉินหลง เล่นคู่กับ Chris Tucker หรือ Shanghai Knights ที่เล่นคู่กับ Owen Wilson เพราะหนังออกมาแนวเดียวกันเลย คือดูง่าย สนุก ขำ แต่มันก็จะซ้ำนิดนึงตรงส่วนของเนื้อเรื่องที่จะเดินไปเรื่อยๆ เรื่องนี้มีหักมุมตอนท้ายให้พอมีสีสรร\n\n\nด้านจุดแข็งของหนังเฉินหลง ก็ยังเป็นจุดแข็งของหนังเฉินหลงอยู่ดี ฉากแอ็คชั่นที่ดู ตลก มันส์ และเพลิน ออกมาเต็มเหมือนเดิม เราต้องเดาได้เลยว่าฉากไหนต้องมีคนตกน้ำ ฉากไหนต้องมีคนตกบันได แต่ก็ยังดูสนุกและฮาอยู่ดี ถึงแม้เฉินหลงจะดูแก่และช้าไปบ้างก็ตาม\n\n\nเรื่องนี้ใช้โลเคชั่นเปลืองมาก ทั้ง ฮ่องกง มาเก๊า รัสเซีย มองโกเลีย จีน เรียกว่าไปทั่วเส้นทางสายไหมเลย แต่น่าเสียดายที่บางฉากที่สวยมากๆ ก็ออกมาน้อยเกินไปหน่อย แต่ก็ได้เห็นฉากโลเคชั่นสวยๆ หลายฉากเลยทีเดียว\n\n\nถ้าให้สรุปใจความง่ายๆ ของหนังเรื่องนี้ ผมว่ามันคือหนังเฉินหลงในยุคปลาย 90 ต้น 2000 ที่ดูง่าย ไม่ต้องคิดอะไรมาก และดูได้ทั้งครอบครัวแบบที่ไม่ต้องมานั่งตีความอะไรมากมาย เรียกได้ว่าดูด้วยความบันเทิงล้วนๆ เลยทีเดียว\n\nพูดคุยเพิ่มเติมได้ที่เพจนะครับ >>> [Spoil] คลิกเพื่อดูข้อความที่ซ่อนไว้\n"}
