{"movie_name": "Like Father, Like Son (そして父になる) : พ่อครับ...รักผมได้ไหม?", "text": "       เรื่องราวของสองครอบครัวที่จริงๆแล้วไม่น่าจะมีความเกี่ยวข้องกันเลย กลับต้องมาผูกพันกันอย่างแปลกๆ เมื่อพวกเขาได้รับแจ้งจากทางโรงพยาบาลที่พวกเขาเคยเข้าไปทำคลอดว่าเด็กที่พวกเขาเลี้ยงมาถึง 6 ปีนั้น ไม่ใช่ลูกแท้ๆของพวกเขา เนื่องจากทางโรงพยาบาลได้ให้เด็กสลับตัวกัน\n\n       นับจากวินาทีนั้น บททดสอบของทั้งสองครอบครัวก็เริ่มขึ้น พวกเขาต้องตัดสินใจว่า จะเลือกระหว่างสายเลือดของตัวเองหรือความผูกพันที่ร่วมสร้างมาตลอด 6 ปีที่ผ่านมา แล้วพวกเขาจะยังสามารถทุ่มเทความรักให้กับเด็กที่ไม่ใช่ลูกแท้ๆของตนได้หรือเปล่า หรือพวกเขาจะสามารถเข้ากับลูกแท้ๆของตนที่ถูกเลี้ยงดูมาด้วยครอบครัวอื่นได้ไหม?\n\n       ด้วยเหตุนี้ ทั้งสองครอบครัวจึงพยายามติดต่อพบปะกัน เพื่อหาหนทางที่คิดว่าดีที่สุดสำหรับทั้งสองฝ่าย และตัดสินใจว่าจะเลือกทางไหน ที่จะไม่ทำให้ตนต้องเสียใจไปตลอดชีวิต ระหว่างสายเลือดหรือความผูกพัน..\n\n       เป็นหนังดราม่าของญี่ปุ่น ที่ทำได้ดีมากอีกเรื่องเลยครับ (ผู้กำกับคนเดียวกับเรื่อง Nobody Knows) สามารถสื่อความรู้สึกของตัวละครได้ดี โดยธีมหนังทั้งหมดจะออกแนวเศร้าๆดูแล้วรู้สึกหดหู่นิดๆ เพราะจะเล่าถึงความสัมพันธ์ในครอบครัว ปัญหาที่เกิดขึ้นและการตัดสินใจเป็นหลัก ซึ่งการเล่าเรื่องทำได้ดี ดูแล้วอิน มีทั้งสุข เศร้า เหงา ซึ้ง ค่อนข้างครบรส ทำให้ไม่น่าเบื่อ\n\n       หนังสามารถสื่อสารบอกเล่าเรื่องราวและอารมณ์ได้ดี เข้าใจง่าย แต่ด้วยความที่ข้อความส่วนใหญ่จะต้องสื่อให้เด็กหกขวบเข้าใจ เลยอาจจะดูใช้คำง่ายๆและไม่คมเท่าไหร่ เราเลยอาจจะอินน้อยลง ประมาณแบบซึ้ง เศร้า แต่ไม่ถึงกับน้ำตาร่วง ซึ่งผมว่ามันทำได้เหมาะสมดีแล้วหละครับ พูดกับเด็กก็ต้องอย่างนี้แหละ\n\n       สำหรับคนที่ชอบหนังดราม่า ผมว่าเรื่องนี้เป็นอีกเรื่องที่น่าดู และไม่น่าพลาดเลยครับ ถึงพล็อตจะน้ำเน่า แต่เขียนบทดี วิธีการเล่าเรื่องเยี่ยม นักแสดงก็เก่ง อินและฟิน(เกือบ)สุดเหมือนกันนะ ^ ^\n8/10\n"}
