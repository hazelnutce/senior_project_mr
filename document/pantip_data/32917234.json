{"movie_name": "รีวิวหนังเรื่อง Horns", "text": "ให้ 7.8/10 ดัดแปลงมาจากนิยายขายดีในชื่อเดียวกันของ Joe Hill ซึ่งเป็นลูกชายของ Stephen King เรื่องราวของชายหนุ่ม (Daniel Radcliffe) ที่ตกเป็นผู้ต้องหาคดีฆ่าข่มขืนแฟนสาว (Juno Temple) ต้องตื่นขึ้นมาพบว่าเขามีเขางอกออกมาจากหัว และมีพลังพิเศษทำให้คนอื่นๆพูดถึงด้านมืดในใจลึกๆออกมา แถมยังชักจูงคนให้ทำตามสิ่งที่เขาบอกได้ จนทำให้เขาสามารถสืบหาคนที่ฆ่าแฟนสาวได้ในที่สุด\n\nจะว่าไปแล้ว Horns ก็เป็นหนังที่สามารถเรียกได้ว่าครบรสอยู่เหมือนกัน เพราะมันทั้งมี Comedy, Romantic, Drama, fantasy, และ Thriller อยู่ในสัดส่วนที่พอดีกันในทุกๆส่วน แต่ที่โดดออกมามากที่สุดน่าจะเป็น Comedy ในรูปแบบทีตลกร้ายและกวนเกรียน ซึ่งฮาใช้ได้เลย ชอบมุกต่างๆเวลาคนพูดสิ่งดิบๆในเบื้องลึกจิตใจของตัวเองออกมา ไอเดียของการได้เขามาคล้ายๆไอเดียเรื่องศาลพระภูมิของบ้านเราเลย\n\nหนังตัดสลับเรื่องราวในปัจจุบัน ตอนเป็นเด็ก และเหตุการณ์ก่อนที่แฟนสาวจะตาย เล่าเรื่องเร็วกระชับ จังหวะดีน่าติดตามตั้งแต่ต้นจนจบ เพลงประกอบเพราะและมันส์เข้ากับหนัง ชอบประเด็นตั้งต้นของเรื่องและชอบครึ่งแรกของหนัง ส่วนในครึ่งหลังเหมือนเนื้อเรื่องจะกระจายไปหน่อย มีฉากหลุดๆแบบที่ทำคนดูแอบเหว๋อแซวหนังจนแอบขำในฉากนั้นๆอยู่หลายฉาก แต่ก็ไม่ได้ทำให้รู้สึกขัดใจ เพราะดันรู้สึกว่ามันตลกดี\n\nสิ่งที่ไม่ชอบในหนังเรื่องนี้ คือฉากที่มีงูมายุ่งวุ่นวายกับตัวละครแบบเยอะๆหลายๆตัว ซึ่งในจุดนี้ไม่ได้เกี่ยวกับความชอบไม่ชอบกลัวไม่กลัวงูในส่วนของคนดู (ส่วนตัวชอบงู) โดยรวมหนังถือว่าให้ความสนุกความบันเทิงดีเลยหละ ส่วนตัวค่อนข้างชอบ แต่ไม่เหมาะกับการพาลูกเล็กเด็กแดงไปชมโดยปราศจากพ่อแม่คอยให้คำแนะนำสั่งสอนหลังจากดูจบ เพราะหนังมีทั้งเรื่อง เซ็กส์ ยา และความรุนแรงมาเกี่ยวข้อง\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
