{"movie_name": "ภาพยนตร์เรือง ตุ๊กแกรักแป้งมาก", "text": "นี่เป็นครั้งแรกๆเลยที่จะเขียนอะไรในลักษณะแบบนี้ ต้องออกตัวก่อนเลยว่าปกติเป็นคนชอบดูหนังแต่ไม่ได้เป็นนักวิจารณ์หนัง ส่วนมากดูเพื่อความบันเทิง ไม่ได้อิงความรู้อะไรในวงการสร้างหนังทั้งสิ้น ที่เขียนมาจึงเป็นเพียงความคิดเห็นของคนดูคนหนึ่งเท่านั้นครับ\n\nที่บอกว่าเกือบพลาดไปแล้วนั้นเป็นเพราะตอนที่ดูหนังเรื่องนี้จากหนังตัวอย่าง บอกเลยว่าไม่สนใจหนังเรื่องนี้สักนิด ไม่รู้สึกว่าชวนดู แอบคิดว่าหนังน่าจะไม่ทำเงินด้วยซ้ำ แต่ครับ มีแต่ หลังจากที่เพื่อนได้กรุณาพาไปดูหนังรอบพิเศษเรื่องนี้ เมื่อได้เข้าไปดูจริงๆแล้ว กลับกลายเป็นว่าหนังเรื่องนี้เป็นหนังที่ผมชอบเรื่องหนึ่งทีเดียว\n\nหนังเล่าชีวิตของ 'ตุ๊กแก' เด็กชายที่กำพร้าแม่กับ 'แป้ง' เด็กหญิงในวัยเดียวกัน ที่มีความผูกพันในวัยเด็กและพัฒนาขึ้นเป็นความรักตามลำดับ โดยใช้แบคกราวน์ที่เชียงคาน ยุคของหนังเล่าย้อนกลับไปราวๆ 20 กว่าปีก่อนคงจะได้ อารมณ์บางส่วนของหนังจึงเป็นแบบ 'แฟนฉัน' คนที่เกิดทันในยุคของเทปคาสเซ็ท ปืนแก๊ปไม้ โรงหนังที่มีป้ายคัทเอาท์แบบวาดมือน่าจะทำให้นึกย้อนถึงวัยเด็กได้ดี\n\nตัวหนังเองยังเขียนโยงถึงวงการภาพยนตร์ซึ่งเล่าประสบการณ์ผ่าน ตุ๊กแกและแป้ง ได้ดี แม้จะรู้สึกนิดๆว่าเรื่องบางเรื่องอะไรมันจะบังเอิญขนาดนั้นหรือมันจะเป็นพรหมลิขิตอย่างที่หนังว่าไว้ก็อาจจะใช่ การแสดงโดยรวมผมว่าทำได้ดี โดยขอชื่นชมดาราเด็กๆที่เล่นกันได้น่ารักและเป็นธรรมชาติ พี่ตั๊ก บริบูรณ์ที่บทดูจริงจังขึ้น แม้จะแอบมีคาแรกเตอร์ตลกๆบ้าง แต่ไม่ได้รั่วในแบบที่คิดว่าจะเจอ และที่ชอบอย่างมากคือการแสดงของเก้า จิรายุ ซึ่งจากสีหน้าแววตา อารมณ์ ผมคิดว่าเค้าทำได้ดีมากจริงๆ\n\nโดยสรุปคิดว่า หากใครชอบหนังสไตล์แฟนฉัน หนังเรื่องนี้น่าจะให้กลิ่นอายในแบบที่คล้ายๆกันและแอบฟิลล์กู๊ดได้ไม่ยาก อยากให้ลองไปชมกันครับ ไม่อยากลงดีเทลล์มากกว่านี้ ไม่สปอยครับ\n"}
