{"movie_name": "Everly ดี-ออก สาวปืนโหด", "text": "วันนี้ ผมพาตัวเองไปพบกับหนังโหดซาดิสต์เลือดสาดอีกเรื่องเข้าให้แล้ว คราวนี้เป็น ‘Everly’ หรือชื่อไทย ‘ดี-ออก สาวปืนโหด’ หนังเรื่องนี้พกสไตล์แอ็คชั่นทริลเลอร์ติดตัวมา แต่มุ่งเน้นฉากของการฆ่าเพื่อเอาตัวรอดด้วยสไตล์ของภาพที่รุนแรงด้วย หนังกำกับโดย Joe Lynch ผู้มีเครดิตมาจาก ‘Knights of Badassdom’ ซึ่งก็ไม่ค่อยจะคุ้นหูสักเท่าไหร่\n\nแต่แน่นอนว่า พอยกชื่อของนักแสดงนำว่าเป็น Salma Hayek ทุกคนคงร้องอ๋อขึ้นทันที\n\n\nเนื้อเรื่องของ ‘Everly’ นั้นแสนบางเบา มีเพียงว่าซัลม่าเธอแสดงเป็นเอเวอร์ลี่ ผู้หญิงที่กำลังหลบหนีจากรังโจรที่แน่นหนา เธอถูกล่อลวงให้ต้องเป็นโสเภณี และเธอต้องช่วยให้แม่และลูกสาวของเธอรอดพ้นจากเงื้อมมือพวกมาเฟียญี่ปุ่นที่กำลังตามล่าไม่หยุดหย่อน\n\nการดำเนินเรื่องเกิดขึ้นในที่ที่เดียว นั่นคือ ตึกที่เธอพักอาศัยและทำมาหากินอย่างไม่เต็มใจนั้นเอง\n\nโดยรวมแล้ว ‘Everly ดี-ออก สาวปืนโหด’ คือหนังที่เนื้อเรื่องไม่มีอะไรมากที่เน้นฉากการต่อสู้และเอาตัวรอด มีมุกขำๆ สอดแทรกมาเป็นระยะ ขณะที่ความสมจริงนั้นแทบไม่ต้องถูกพูดถึง มีฉากชวนอึ้งอยู่หลายช็อต หลายฉากก็ทำหน้าที่สร้างความตื่นเต้นให้กับคนดูได้ดี แต่บางฉากก็ดูเหมือนยังถ่ายทำกันไม่ค่อยพิถีพิถันสักเท่าไหร่ ซัลม่า ฮาเยก ได้โชว์ส่วนสัดเกือบตลอดเวลา ลูกสาวของเธอในเรื่องน่ารักดี เป็นภาพเดียวที่ตัดกับทุกสิ่งในหนัง\n\nงานนี้ คนชอบโหดเลือดสาด คงได้สะใจกันไป\n\nEverly ดี-ออก สาวปืนโหด | http://bit.ly/1C91Qmp\n\nแก้ไขข้อความเมื่อ 13 มีนาคม 2558 เวลา 02:12 น."}
