{"movie_name": "Whiplash (2014)", "text": "Whiplash ตีทะลุฝัน\n\nถ้าเราเดาหนังจากเรื่องย่อและหน้าหนังอย่างง่ายๆ Whiplash ก็คงเข้าทำนองหนังที่ว่าด้วยการตามความฝันด้วยความมุ่งมั่น โดยมีคนคอยช่วยชี้แนะ ฟันฝ่าอุปสรรคจนกระทั่งประสบความสำเร็จในที่สุด ทิ้งความซาบซึ้งและเป็นแรงบันดาลใจให้กับคนดู\n\nแต่ Whiplash ไม่ใช่อย่างสิ้นเชิง!\n\nเรื่องราวไปไกลกว่านั้นเยอะ และที่สุดสามารถท้าทายคนดูให้พิจารณาถึงประเด็นที่หนังหยิบเอามาเล่นอย่างใหญ่โต ประเด็นซึ่งมีทั้งด้านสีขาวและด้านสีดำ ประเด็นซึ่งตอบยากเหลือเกินว่าถ้าเป็นเรา เราจะเลือกแบบไหน\n\nทุกสิ่งย่อมมีราคาที่เราต้องจ่าย\nไม่มีอะไรที่เราจะได้มาฟรีๆ\n\nถ้าอยากเป็นเลิศก็ต้องหมั่นฝึกซ้อม และถ้าอยากเป็นยิ่งกว่านั้นก็ต้องซ้อมแล้วซ้อมอีก เพื่อให้ได้เป็นคนที่ทุกคนจะจดจำ\n\nเรื่องราว และประเด็นที่เล่นในหนังว่าดีแล้ว การดำเนินเรื่องยิ่งดีเข้าไปใหญ่ หนังให้ความรู้สึกกดดันครอบคลุมไปถ้วนทั่วทั้งเรื่อง กระทั่งแผ่มาถึงคนดูอย่างเราให้มีส่วนร่วมกับเรื่องราวและเหตุการณ์ในหนังอย่างน่าติดตาม โดยเฉพาะในตอนท้ายเรื่องที่ตัวละครฟาดฟันกันอย่างถึงพริกถึงขิง คนดูอย่างเราได้ทั้งความสะใจ ความสนุก ตื่นเต้น เร้าใจ และ ทึ่ง ที่สุด\n\nการรุกและรับของตัวละครหลักทั้งสองซึ่งนำแสดงโดย J.K. Simmons และ Miles Teller ทำได้อย่างน่าประทับใจมิรู้ลืม J.K. Simmons เล่นด้วยความอาวุโสแบบสั่งสมประสบการณ์มาเยอะจนเมื่อเจอบทที่ใช่ และเล่นได้ใหญ่พอ การแสดงของเขาจึงเต็มไปด้วยพลังและสมจริงอย่างเหลือเชื่อ ในขณะที่ Miles Teller ก็ได้ฉายแสงทางการแสดงอย่างเต็มเปี่ยมในบทบาทนี้\n\nไม่ใช่แค่สนุก แต่มันทำให้เรา ทึ่ง\n\n#Whiplash #ตีให้ลั่นเพราะฝันยังไม่จบ\n\nhttps://www.facebook.com/watchnwrite\n"}
