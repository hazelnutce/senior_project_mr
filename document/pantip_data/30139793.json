{"movie_name": "Ruby Sparks", "text": "วาเลนไทน์นี้มีหนังรักดีๆ นอนดูกันแล้วหรือยัง ?\n\nมีหนังรักเล็กๆ เรื่องหนึ่งของปีที่แล้วที่เป็นเซอไพรส์ฮิตของผม และยอดเยี่ยมไม่แพ้หนังรักพล็อตเก๋อย่าง 500 Days of Summer, Lars & The Real Girl หรือ Once เลย ,, หนังเรื่องนี้มีชื่อเรื่องว่า Ruby Sparks\n\nเนื้อหาของหนังเล่าถึง Calvin หนุ่มนักเขียนคนหนึ่ง ที่กำลังเขียนนิยายเล่มใหม่ โดยใช้ตัวเองเป็นตัวละครนำฝ่ายชายของเรื่อง ขณะเดียวกันก็สร้างตัวละครหญิงในจินตนาการขึ้นมาคู่กัน เธอชื่อ Ruby Sparks ซึ่งยิ่งเขาเขียนหนังสือเล่มนี้ไปมากเท่าไหร่ เขาก็พบว่าเขาหลงรัก Ruby คนนี้มากขึ้นเท่านั้น จนกระทั่งวันหนึ่งที่เขาตื่นขึ้นมาและพบว่า Ruby กลายเป็นคนขึ้นมาจริงๆ แถมยังมีหน้าตา - ลักษณะนิสัย - ประวัติชีวิตเหมือนกับเนื้อหาในหนังสือของเขาทุกกระเบียดนิ้ว แม้ Calvin จะไม่เข้าใจกับปาฏิหาริย์ที่เกิดขึ้นในชีวิตของเขา แต่เขาก็มีความสุขกับการใช้ชีวิตกับ Ruby ซึ่งรักเขามากเช่นเดียวกัน\n\nCalvin พบว่าสิ่งสุดพิเศษอีกอย่างหนึ่ง คือ เขาสามารถเขียนอะไรลงไปในต้นฉบับของเขาก็ได้ โดย Ruby ก็จะกลายเป็นแบบนั้นขึ้นมาจริงๆ เช่นว่า ถ้าเขาเขียนว่า Ruby พูดฝรั่งเศสได้ เธอก็จะพูดได้ หรือถ้าเขาเขียนว่า Ruby เป็นคนร่าเริง เธอก็จะยิ้มแย้มขึ้นมาทันที\n\nจนกระทั่งวันที่ Calvin และ Ruby เกิดผิดใจกันด้วยเรื่องไม่เป็นเรื่อง นักเขียนหนุ่มก็หยิบเอาต้นฉบับของเขาขึ้นมาแก้นิสัยเสียของ Ruby ออกทั้งหมด และควบคุมชีวิตของเธอให้เป็นแบบที่เขาต้องการ แต่ยิ่งปรับยิ่งแก้นิสัยของ Ruby มากเท่าไหร่ เขากลับพบว่าความสุขในชีวิตคู่ของพวกเขายิ่งลดลงมากขึ้นเท่านั้น...\n\nนี่คือหนังรักที่มีบทหนังยอดเยี่ยมและสร้างสรรค์ที่สุดเรื่องหนึ่งเท่าที่ผมเคยดูมา หนังทำหน้าที่ในการตั้งคำถามกับคนดูว่า \"หากเรามีคนรักที่เป็นดังใจเราทุกอย่าง ควบคุมได้เบ็ดเสร็จ เพอร์เฟคได้ดังใจ เราจะมีความสุขมากกว่าจริงหรือ ?\" นอกจากนี้หนังยังให้แง่คิดดีๆ หลายอย่างว่าด้วยความรักและความสัมพันธ์ ที่สมจริงผิดวิสัยหนังรักเพ้อฝันทั่วไป\n\nหากวาเลนไทน์นี้ยังไม่มีโปรแกรม ขอสวมหน้าม้าแนะนำหนังเล็กๆ เรื่องนี้สุดตัว คนมีคู่ดูแล้วน่าจะรักและเข้าใจกันมากขึ้น ส่วนคนที่ยังโสดก็น่าจะได้ความอบอุ่นอิ่มหัวใจจากเนื้อหาดีๆ ที่สัมผัสได้ตลอดเรื่อง\n"}
