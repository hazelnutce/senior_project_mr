{"movie_name": "Operation Mekong", "text": "\"แน่ใจนะว่าคุณจะทำได้....\"\n-----------------------------------\n\"Operation Mekong - เชือด เดือด ระอุ\" (7/10)\n\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"Operation Makong - เชือด เดือด ระอุ\"\nทางไปเพจผมครับ --> https://www.facebook.com/FeedbackMovies\n\n“Operation Mekong - เชือด เดือด ระอุ” ภาพยนตร์แอ็คชั่นเจ้าของสถิติรายกว่า 4,000 ล้านบาทจากการเข้าฉายในจีนแผ่นดินใหญ่ ผลงานเรื่องล่าสุดของ “ดังเต้ แลม” ผู้กำกับชื่อดังชาวฮ่องกง ที่เล่าเรื่องจากเหตุการณ์จริงของปฏิบัติการล่าล้างบางเพื่อปราบปรามกลุ่มโจรแห่งลุ่มน้ำโขงซึ่งมี “หน่อคำ” เป็นหัวหน้ากลุ่มรวมถึงเป็นตัวบงการซุ่มโจมตีเรือพาณิชย์ของจีนขณะเดินทางผ่านสามเหลี่ยมทองคำ ส่งผลให้ชาวจีนบนเรือเสียชีวิตไปถึง 13 คน ยิ่งไปกว่านั้นทางการยังพบยาเสพติดอีกจำนวนกว่า 9 แสนเม็ด เหตุการณ์นี้จึงเป็นชนวนสำคัญที่ทำให้รัฐบาลจีนต้องการจับตัว \"หน่อคำ\" มารับโทษให้ได้ จึงเข้ามาร่วมมือ รวมถึงแอบเข้ามาแทรกแซงการปฏิบัติหน้าที่กับทางการไทย พม่า และลาว เพื่อร่วมปฏิบัติการปราบปรามกลุ่มผู้มีอิทธิพลในครั้งนี้\n\nหนังได้นักแสดงชื่อดังอย่าง “เอ็ดดี้ เผิง” “จางฮั่นหยู” มารับบทนำ ร่วมด้วยนักแสดงชาวไทยอย่าง “แบงค์ ปวริศน์” ในบทของ “หน่อคำ” ตัวร้ายคนสำคัญ รวมถึง “พิง ลำพระเพลิง” และ “ปู วิทยา” ดาราระดับอินเตอร์ของบ้านเรา\n\nหนังเลือกใช้โลเกชั่นของบ้านเราในถ่ายทำซะเป็นส่วนใหญ่ (หนังมีฉากหลังอยู่ทางตอนเหนือของประเทศไทย) รวมทั้งมีเรื่องราวที่พูดถึงด้านมืดของกลุ่มผู้มีอิทธิพลและกล่าวถึงประเด็นการคอรัปชั่นของนักการเมืองไทยด้วย จึงขอแนะนำให้ผู้ชมเปิดใจให้กว้างกับการชมภาพยนตร์เรื่องนี้ซักนิด เพราะเนื้อหนังมันอวยประเทศจีนซะเหลือเกินและทำเหมือนการจัดการคดีนี้ของภาครัฐในประเทศอื่นๆเป็นเพียงส่วนประกอบที่ไม่ได้มีผลกับการจับกุมซักเท่าไรนัก ซึ่งส่วนตัวมองว่าเราน่าจะคุ้นเคยกับประเด็นเหล่านี้กันบ้างแล้วในหนังฮอลลีวูดทั่วไป\n\nการนำเสนอของหนังมีความตรงไปตรงมาสูง เรื่องราวการตามล่าตัวคนร้ายมีความซับซ้อนและยากลำบากอยู่พอสมควร แต่หนังสามารถเล่าเรื่องได้อย่างกระชับ ไม่เวิ้นเว้อมากเกินจำเป็น สเกลงานสร้างดูยิ่งใหญ่อลังการตามสไตล์หนังแอ็คชั่นเอเชีย ฉากแอ็คชั่นจัดว่าทำออกมาได้ดี ดูสนุก และตื่นเต้นเป็นช่วงๆ โดยหนังมีฉากแอ็กชั่นหลักๆประมาณ 3 ฉากใหญ่ ส่วนตัวมองว่าฉากแอ็กชั่นในห้างสรรพสินค้าทำออกมาได้แปลกตาและดูน่าสนใจ การครีเอตฉากต่อสู้ในสถานที่ปิดแบบนี้ถือว่าทำได้ดีและมีการทำลายล้างในฉากนี้สูงมาก เรียกว่าพังเป็นพังกันไปเลย เชื่อว่าหลังถ่ายทำเสร็จคงต้องรีโนเวตห้างสรรพสินค้าดังกล่าวกันใหม่ทั้งหมด\n\nเมื่อพูดถึงจุดอ่อนของหนัง ผมมองว่ามันคือการสร้างมิติของตัว \"หน่อคำ\" ที่ดูอ่อนแอเกินไป หน่อคำในหนังดูไม่โหดร้ายและดูไม่มีบทบาทมากเท่าไหร่ ความดุร้ายในตัวเขามักเกิดจากคำสั่งการของเขามากกว่าฝีมือ ความน่าจดจำของบทผู้ร้ายจึงตกไปอยู่ที่หัวหน้าแก๊งหรือสมุนในระดับที่รองลงมาแทน แต่อย่างไรก็ตาม ผมมองว่าจุดอ่อนส่วนนี้ดูเล็กน้อยไปเลยเมื่อเทียบกับจุดเด่นของหนังที่เป็นฉากแอ๊กชั่นสุดมันส์ และผมยังเชื่อว่าสุดท้ายแล้ว \"Operation Mekong\" จะสามารถสร้างความบันเทิงผู้ชมให้ได้ลุ้นระทึกไปกับการไล่ล่าตัวร้ายและฉากการต่อสู้สุดมันในสไตล์เอเชีย....\n\nMoviesFeedback No.5/2017 (240)\n\nเพื่อนๆมารถเข้าไปกดไลก์และติดตามการรีวิวหนังกันได้ที่ https://www.facebook.com/FeedbackMovies\n"}
