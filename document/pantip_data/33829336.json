{"movie_name": "survivor (2015)", "text": "[Mini-Review] Survivor เกมล่าระเบิดเมือง (ไม่ Spoil)\n.\n“หนังบอกเล่าเรื่องราวการก่อการร้ายได้อย่างน่าสนใจ แม้การใช้ดาราแม่เหล็กในการถ่ายทอดเรื่องราวจะทำได้ดี แต่รูปแบบวิธีการนำเสนอกลับราบเรียบและไม่มีความแปลกใหม่จากหนังประเภทเดียวกัน”\n.\nเคท แอบบ็อต (รับบทโดย มิล่า โจโววิช จาก Resident Evil) เจ้าหน้าที่ทำวีซ่าประจำสถานทูตอเมริกาในลอนดอน ได้ค้นพบเบาะแสแผนวินาศกรรมของผู้ก่อการร้ายที่กลายเป็นชนวนคร่าชีวิตหัวหน้าของเธอ บิล ทัลบ็อต (โรเบิร์ต ฟอสเตอร์) ด้วยระเบิดในวันเกิดของเขา และชายที่อยู่เบื้องหลังเหตุการณ์นี้ก็คือ \"ช่างทำนาฬิกา\" รหัสของนักฆ่าผู้โหดเหี้ยมที่โด่งดังจากฝีมือสุดเนี้ยบของเขา ทว่าเคทกลับถูกผู้ก่อการร้ายใส่ร้ายและถูกตามล่าโดยอยู่ฝั่งเดียวกับเธอ คราวนี้เคท ต้องพยายามพิสูจน์ความบริสุทธิ์ของตัวเอง ในขณะเดียวกันก็ต้องเปิดโปงแผนการของผู้ก่อการร้ายด้วย ก่อนที่ทุกอย่างจะสายเกินไป! (Cr.majorcineplex.com)\n.\nภาพยนตร์แนว Action Thriller บอกเล่าเรื่องราวของเจ้าหน้าที่สาวที่ได้รับข้อมูลการก่อการร้ายและต้องเอาชีวิตรอดจากเหตุการณ์ในครั้งนี้ ตัวหนังได้ดาราแม่เหล็กอย่าง Pierce Brosnan และ Milla Jovovich มารับบทตัวละครหลักอีกด้วย สำหรับรูปแบบการดำเนินเรื่องภายในหนังชวนลุ้นระทึกอยู่พอตัว หนังได้ใส่รายละเอียดทั้งในส่วนของการเมือง ระบบข่าวกรอง และการติดตามเฉกเช่นหนังสายลับไว้อย่างน่าสนใจ ซึ่งบทบาทการแสดงของตัวละครหลักฝ่ายหญิงที่ต้องเผชิญหน้ากับการไล่ล่า ก็ยิ่งสามารถถ่ายทอดความรู้สึกของผู้ต้องประสบคราวเคราะห์เช่นนี้ได้อย่างดีเยี่ยม ทว่าบทหนังกลับเดินเรื่องราบเรียบตามสูตรสำเร็จของหนังแนวนี้ และมีจุดอ่อนบางจุดภายในเรื่อง เช่น ความเป็นมืออาชีพของนักฆ่า ที่กลับลดทอนความน่าสนใจและไม่ได้สร้างความแปลกใหม่แต่อย่างใดจากหนังประเภทเดียวกัน\n.\nMy Score : 6.5/10\n\n"}
