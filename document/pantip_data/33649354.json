{"movie_name": "Mad Max: Fury Road", "text": "อาจจะพอมีบางคนบ้านแหละนะ ที่เคยได้ชม Mad Max สามภาคก่อนหน้าที่ผู้กำกับคนเดียวกันเคยทำเอาไว้ แต่ถ้าไม่เคยได้ดูมาก่อน ก็ขอรับรองว่าสามารถดูภาคนี้ได้อย่างเข้าใจ เพราะหนังเป็นเรื่องราวของ Max Rockatansky (Tom Hardy) ที่จบในตอน แต่เชื่ออย่างหนึ่งว่าถ้าดูภาคนี้แล้วจะยิ่งเพิ่มความอยากในการกลับไปดูภาคก่อนได้อย่างแน่นอน\n\nมันคือจินตนาการของคนที่มองเห็นโลกมนุษย์ในอนาคตที่ต้องผ่านความเปลี่ยนแปลงอันเลวร้ายของสภาพอากาศจน “น้ำ” กลายเป็นสิ่งหายากและกลายมาเป็นสิ่งที่ชักจูงผู้คนให้เชื่อฟังและเป็นทาส แผ่นดินกลายเป็นทะเลทราย การเพาะปลูกแทบจะไม่เหลือให้เห็น แต่ Immortan Joe (Hugh Keays-Byrne) กลับได้ครอบครองพื้นที่แห่งนั้น และ Imperator Furiosa (Charlize Theron) คือสาวแกร่งในภาคนี้ที่เลือกจะกบฎเพื่อจุดประสงค์บางอย่าง\n\n\nจุดโดดเด่นของหนังเรื่องนี้จึงไม่ใช่เรื่องของบท แต่พอมันไม่เน้นที่บท มันก็ทำให้หนังได้ใช้ศักยภาพในด้านอื่นอย่างครบสูตร ไม่ว่าจะงานด้านวิชวลที่ตระการตา มุมกล้องและการถ่ายทำแต่เหมาะเหม็งจะรับชมในแบบ 3 มิติ การเลือกที่จะใช้สตันต์แสดงเป็นหลัก แทนที่จะเน้นให้คอมพิวเตอร์ช่วยงาน กลับทำให้มันดูสนุกและสมจริงมากกว่าเข้าไปอีก ในขณะที่ดนตรีประกอบนั้นทำได้ยอดเยี่ยม ส่งเสริมให้ฉากแอ็คชั่นดูยิ่งหวือหวาตื่นเต้นมากเป็นเท่าตัว โปรดักชั่นดีไซน์ก็น่าตื่นตา ออกแบบฉาก ออกแบบรถ ออกแบบการต่อสู้ ทุกอย่างหนังใส่เข้ามาอย่างเต็มที่\n\nฉากแอ็คชั่นใน ‘ถนนโลกันตร์’ ทำได้สนุกยิ่งกว่าเรื่องไหนๆ ที่ได้ดูมาตลอดปีจนถึงวันนี้ หลายฉากคงต้องอ้าปากค้างทีเดียว และมันก็ทำให้ลุ้นจนแทบลืมหายใจ ด้วยซีนแอ็คชั่นที่ยาวติดต่อกัน ทำให้เมื่อจบช่วงพวกนั้น ผมถึงกับถอนใจอย่างโล่งอก\n\nมันโคตรลุ้นเลย!\n\nMad Max: Fury Road ถนนโลกันตร์ | http://bit.ly/1H3Wy9P\n"}
