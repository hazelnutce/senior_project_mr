{"movie_name": "Your Name", "text": "Your Name (ไม่สปอยเนื้อหาสำคัญ)\n.\nภาพยนตร์อนิเมะสัญชาติญี่ปุ่นที่ทำรายได้กว่า 16000 ล้านเยนนับแต่ออกฉาย ครองอันดับหนึ่งบ็อกซ์ออฟฟิศญี่ปุ่นติดต่อกัน 9 สัปดาห์ และคว้ารางวัลภาพยนตร์อนิเมชั่นยอดเยี่ยมจากเทศกาลหนัง STIGES ของประเทศสเปนมาแล้ว เรื่องราวของวัยรุ่นหนุ่มสาวสองคน มิตสึฮะ และ ทากิ หลังจากที่มิตสึฮะได้ฝันว่าตัวเองกลายเป็นเด็กหนุ่ม ขณะที่ทากิฝันว่าตัวเองกลายเป็นเด็กสาวในชนบททั้งๆที่เขาไม่เคยไปมาก่อน ทั้งสองจึงต่างเดินทางเพื่อไขความลับของความฝัน และเรื่องปาฏิหาริย์ก็ได้เริ่มขึ้น กำกับภาพยนตร์โดย Makoto Shinkai (5 centimeters per second (2007) และ garden of words (2013))\n.\nYour Name หรือ Kimi no na wa ภาพยนตร์อนิเมะสัญชาติญี่ปุ่นที่สร้างปรากฎการณ์ฮือฮาหลังจากที่มีการฉายแบบจำกัดโรง แต่ด้วยกระแสและคุณภาพจึงทำให้ตัวหนังได้เข้าฉายเกือบทั่วประเทศในที่สุด ตัวหนังจัดว่าเป็นอนิเมะที่กลมกล่อมและครบทุกรสชาติ ไม่ได้มีดีแค่ความซึ้งแต่อัดแน่นไปด้วยประเด็นแฝงที่หลากหลายทั้งในแง่ปรัชญา วิถีชีวิต และความเชื่อ โดยสะท้อนผ่านตัวละครที่เรียบง่ายไม่ว่าจะเป็นการใช้ชีวิตในแต่ละสังคม วัฒนธรรมและความเชื่อของผู้คนในแต่ละรุ่น และ ความจริงที่มีสายสัมพันธ์กับความฝัน อีกทั้งตัวหนังยังมีงานภาพและดนตรีประกอบที่ยอดเยี่ยม สามารถขับกล่อมเรื่องราวได้หนักหน่วงในทุกช่วงอารมณ์ ก่อนจะดึงผู้ชมเข้าสู่บทสรุปในช่วงท้ายที่อาจทำให้ต้องเสียน้ำตาโดยไม่รู้ตัว\n.\nMy Score : 10.0/10\n\n\nแก้ไขข้อความเมื่อ 13 พฤศจิกายน 2559 เวลา 01:06 น."}
