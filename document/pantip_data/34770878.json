{"movie_name": "The Monkey King 2", "text": "[Mini-Review] The Monkey King 2 ไซอิ๋ว 2 ตอน ศึกราชาวานรพิชิตมาร (ไม่สปอยเนื้อหาสำคัญ)\n.\nภาพยนตร์เรื่องราวตำนานของไซอิ๋วที่ทุกคนรู้จักกันดี เนื้อเรื่องในภาคนี้จะดำเนินเรื่องต่อจากภาคก่อนหน้า เมื่อเห้งเจียที่ถูกจองจำกว่า 500 ปี ได้ถูกปลดปล่อยโดยพระถังซัมจั๋ง โดยมีภารกิจเพื่ออัญเชิญพระไตรปิฎก ณ ชมพูทวีป โดยมีสหายร่วมเดินทางคือ ตือโป๊ยก่ายและ ซัวเจ๋ง แต่พวกเขาต้องพบกับบทพิสูจน์ครั้งสำคัญด้วยการพบกับศัตรูตัวฉกาจอย่างปีศาจกระดูกขาว ตัวภาพยนตร์ในภาคนี้กำกับภาพยนตร์โดย Pou-Soi Cheang แต่เปลี่ยนนักแสดงนำใหม่เป็น กัวฟู่เฉิง หรือ Arron Kwok แม้เรื่องราวภายในหนังจะเป็นสูตรสำเร็จดั่งเรื่องราวที่ทุกคนทราบกัน แต่ไซอิ๋วเวอร์ชั่นภาพยนตร์ในภาคนี้กลับมีจุดเด่นที่งานภาพและ CG ที่อลังการมาก การกำกับฉากต่อสู้และการเลือกใช้คอสตูมเครื่องแต่งกายสามารถสร้างความตระการตาและขับเคลื่อนความอลังการของ CG ได้ยอดเยี่ยมเทียบเท่าระดับฮอลลีวูด ชนิดที่ว่าลืมทุกอย่างที่เคยเกิดขึ้นในภาคแรกไปได้เลย นอกจากนี้หนังยังมีความตลกขบขำรวมถึงพาร์ทดราม่าความสัมพันธ์ระหว่างอาจารย์กับลูกศิษย์ที่เพิ่มความกลมกล่อมในตัวภาพยนตร์ และดำเนินเรื่องสู่บทสรุปใหม่ในช่วงท้ายที่สามารถสร้างความประทับใจและสร้างความแปลกใหม่ให้กับผู้ชมอีกด้วย\n.\nMy Score : 8.0/10\n\n\nแก้ไขข้อความเมื่อ 8 กุมภาพันธ์ 2559 เวลา 18:36 น."}
