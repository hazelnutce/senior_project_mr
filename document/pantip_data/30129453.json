{"movie_name": "Zero Dark Thirty", "text": "หลังจากประสบความสำเร็จอย่างสูงไปกับ The Hurt Locker เมื่อปี 2010 ผู้กำกับ Kathryn Bigelow และมือเขียนบท Mark Boal ก็กลับมากับ Project ใหม่ที่มาพร้อมกับความทะเยอทะยานมากขึ้น\n\n\n\nZero Dark Thirty เล่าถึงขั้นตอนการสืบสวนที่นำไปสู่เหตุการณ์สำคัญในคืนวันที่ 2 พฤษภาคม 2011, วันปลิดชีพ Osama Bin Laden หัวหน้ากลุ่ม al-Qaeda ผู้ก่อวินาศกรรมครั้งสำคัญเมื่อวันที่ 11 กันยายน 2001 ต่อสหรัฐอเมริกา ยังผลให้มีผู้เสียชีวิตมากมาย\n\nโดยหนังเล่าเรื่องผ่านตัวละคร Maya (Jessica Chastain) เจ้าหน้าที่ CIA ที่ประจำอยู่ในทีมล่า Bin Laden ซึ่งเธอคือแกนนำในภารกิจครั้งนี้\n\n\n\nแม้ Bigelow และ Boal จะรับประกันว่า เหตุการณ์ทั้งหลายในหนังนั้นเกือบร้อยเปอร์เซ็นต์อ้างอิงมาจากเรื่องจริง ด้วยการลงทุนค้นคว้าข้อมูลแบบละเอียดยิบ และการตามไปสัมภาษณ์จากบรรดาผู้เกี่ยวข้องตัวจริงในภารกิจนี้แบบตัวต่อตัว\n\nแต่ Zero Dark Thirty ก็ไม่ใช่หนังสารคดี ที่มุ่งเน้นแต่จะนำเสนอข้อเท็จจริงเพียงอย่างเดียว\n\nเพราะเห็นได้ชัดว่า ทั้งคู่เลือกที่จะนำเสนอในลักษณะของหนังที่มีการปรุงแต่งและเร้าอารมณ์ รวมถึงการสอดแทรกความคิดเห็นบางประการ และตั้งคำถามในบางประเด็นแก่ผู้ชมเป็นระยะ\n\n\n\n"}
