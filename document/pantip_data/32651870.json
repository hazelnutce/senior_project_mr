{"movie_name": "The Homesman ศรัทธา ความหวัง เกียรติยศ", "text": "กับเรื่องราวที่ดัดแปลงมาจากหนังสือ นำเสนอเหตุการณ์ในอเมริกา ณ ดินแดนที่มีชื่อว่า เนบราสก้า ดินแดนเกิดใหม่ทางตะวันตก ในยุคสมัยเก่าก่อนที่ผู้หญิงยังคงเป็นเพศที่ต้องเดินตามสามี และไร้สามีจะกลายเป็นขี้ปากของชาวบ้าน แต่แล้ววันหนึ่งกลับมีเหตุให้หญิงผู้ไร้สามีต้องเดินทางไกล และการเดินทางครั้งนี้จะชี้วัดความเป็นคนให้เราได้เห็นกัน\n\nเริ่มต้นนั้น The Homesman พาให้เราไปรู้จักกับ Cuddy ผู้โดดเดี่ยวหากินเลี้ยงชีพอยู่ผู้เดียวแม้ว่าวัยจะล่วงเข้าเลขสามเข้าไปแล้วก็ตาม เธอต้อนรับชายทุกคนเข้ามาในชีวิตด้วยคำถามที่เหมือนๆ กันทุกครั้ง แต่ดูเหมือนจะไม่มีชายคนใดตอบรับด้วยเหตุว่าเธอจืดชืดเกินไปนั่นเอง\n\nแต่ก็ยังอีกแง่มุมในตัวเธอที่ชาวบ้านอาจไม่มองเห็น\n\nเธอเลือกจะอาสานำพาหญิงเสียสติ 3 คนเดินทางกลับบ้านเกิดในแถบไอโอวา หลังทั้งสามก่อคดีน่าสะเทือนใจจนสามีของพวกเธอเองก็รับมันไม่ไหว แต่ก่อนการเดินทางจะเริ่มขึ้น เธอกลับได้พบและปล่อยตัว Briggs ชายชราจากบ่วงที่รัดคอ โดยแลกการร่วมเดินทางไกลและสัญญาว่าจะให้ค่าตอบแทน ชายผู้มีเบื้องหลังที่เธอเองก็ยังไม่รู้ แม้ไม่ไว้ใจแต่ก็ต้องมีผู้ร่วมทางเพื่อจะไปยังจุดหมาย\n\n\nหนังเต็มไปด้วยดารามากมายที่มาร่วมแสดงกันคนละนิดคนละหน่อย แต่เอาแค่การแสดงของ ฮิลลารี่ สแวงค์และ ทอมมี่ ลี โจน์ ก็ถือว่ากินขาดแล้ว หนังไม่ได้เร่งเร้าอะไรมากมาย ค่อยๆ เล่าไปทีละขั้นทีละตอน ดูเหมือนเอื่อยๆ ไม่ลื่นไหล แต่กลับทำให้เพลิดเพลินกับเรื่องราวไปจนถึงบทลงเอยได้ด้วยการแสดงที่เข้าถือและมุกตลกที่สอดไส้เข้ามาเรื่อยๆ ชวนให้ไม่เบื่อดีเหมือนกัน นี่คงเป็นหนังเวสเทิร์นที่หันมาสื่อสารเรื่อง feminist แบบแรงๆ อย่างจริงจังเป็นครั้งแรกๆ\n\nหลังจากที่ผ่านมา หนังแนวนี้ เอาแต่นำเสนอแต่ในแง่ของผู้ชายแต่ถ่ายเดียว\n\nThe Homesman ศรัทธา ความหวัง แดนเกียรติยศ | http://bit.ly/1wW9qM4\n"}
