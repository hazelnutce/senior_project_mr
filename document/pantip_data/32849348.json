{"movie_name": "The Equalizer", "text": "สำหรับหนังขาโหดขนานแท้ในช่วงปีหลังต้องขอยกให้กับ 'The Equalizer มัจจุราชไร้เงา' ที่นำแสดงโดยพระเอกผิวสีรุ่นใหญ่อย่างแดนเซล วอชิงตันเลยล่ะ นับเป็นหนังแนวทริลเลอร์ 18 + ที่ทำให้ใจเต้นได้เกือบตลอดทั้งเรื่อง ขนาดว่าไม่ใช่หนังแนวไล่ล่าฆาตกรรม แต่หลายฉากรุนแรงและการเดินเรื่องที่ค่อยๆ ไต่สเต็ปความลุ้นระทึกมากยิ่งขึ้นเรื่อยๆ ก็ทำให้ตัวหนังสนุกมากกว่าที่คิด เรียกว่าเกินคาดเลยดีกว่า นอกจากนี้ยังตบหน้าพวกวงการมาเฟียและตำรวจที่ชอบรับส่วยได้ฉาดใหญ่ ยิ่งได้นักแสดงเจ้าบทบาทอย่างแดนเซลมาเล่นบทฮีโร่สายโหดแบบนี้ยิ่งเข้าทางและเฉียบสุดๆ โดยเฉพาะการใช้แววตาในการแสดงนี่กินขาดมาก\n\nโดยตัวหนังได้ดัดแปลงมาจากซีรี่ส์ดังในยุค 80 ที่เล่าเรื่องของหนุ่มใหญ่คนหนึ่งที่ทำงานไปวันๆ อยู่ที่โฮมมาร์ท จนเมื่อวันหนึ่งที่เขาก้าวเข้าไปแก้แค้นแทนเด็กสาวขายตัวคนหนึ่งที่ถูกพวกมาเฟียรัสเซียซ้อม นั่นก็ทำให้ชีวิตเขาต้องเข้าไปพัวพันกับมาเฟียกลุ่มใหญ่ แต่ฝ่ายตรงข้ามหารู้ไม่ว่าคนอย่างเขาไม่ใช่คนธรรมดา ที่จะเล่นงานกันได้ง่าย แน่นอนว่าในหนังจะเล่นประเด็นนี้ ซึ่งทำให้เราสงสัยตามว่าเบื้องหลังของพระเอกเป็นใครกันแน่ ทำไมถึงเก่งกาจเว่อร์วังปังๆ ขนาดนั้น ถ้าใครชอบหนังแนวโหด มันส์ ไม่ฮา แต่ได้ความสะใจล้วนๆ แถมตัวละครหลักยังฉลาดได้อีก เรื่องนี้ตอบโจทย์ได้อย่างแรง ตลอดสองชั่วโมงนิดๆ คือคุ้มค่ามากพูดเลย (8.5/10)\n\n\n\nติดตามเพจรีวิวหนังและนำเสนอข่าวบันเทิงต่างประเทศได้ที่นี่เล้ยยย ขอบคุณมากจ้า >>> https://www.facebook.com/kimkanamagazine\n"}
