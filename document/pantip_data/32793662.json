{"movie_name": "Whiplash (2014)", "text": "รีวิวหนังใหม่ประจำสัปดาห์ Whiplash : ตีให้ลั่น เพราะฝันยังไม่จบ (ไม่สปอยเนื้อหาสำคัญ)\n.\nผลงานจากผู้สร้าง Juno ภาพยนตร์ที่ได้รับเกียรติเปิดเทศกาลหนังซันแด๊นซ์ และได้รับรางวัล Grand Jury Prize มาครอง เรื่องราวของ แอนดรูว์ (รับบทโดย ไมลส์ เทลเลอร์ จาก Divergent) มือกลองหนุ่มวัย 19 ปี ที่ต้องการเป็นมากกกว่าฉากหลังในวงดนตรี โดยความฝันในการเป็นมือกลองระดับโลกก็เริ่มต้นขึ้น เมื่อเขาถูกค้นพบโดย เทอเรนซ์ เฟลชเชอร์ (เจเค ซิมมอนซ์) ครูสอนดนตรีที่มีวิธีการสอนที่เข้มข้น โดยเฉพาะเมื่อเขาเห็นพรสวรรค์ที่อยู่ในตัวเด็กคนนี้ (Cr.majorcineplex.com)\n.\n.\nเครียด กดดัน ลุ้นระทึก คือสิ่งที่ภาพยนตร์มอบให้ตลอดทั้งเรื่อง แม้ฟังดูแย่แต่ทว่ากลมกล่อมและนั่นคือจุดแข็งอันน่าเกรงขามของภาพยนตร์เรื่องนี้ แม้เรื่องราวของหนังจะถูกถ่ายทอดผ่านนักเรียนดนตรีผู้หนึ่งและดนตรีแนวแจ๊สเป็นหลัก แต่ผู้ที่ไม่รู้เรื่องดนตรีหรือสันทัดดนตรีด้านนี้เท่าใดนักก็สามารถสนุกไปกับหนังและเข้าถึงอารมณ์ของตัวละครหลักได้อย่างลึกซึ้ง เนื่องจากหนังสามารถเล่าเรื่องและถ่ายทอดเหตุการณ์ได้อย่างมีชั้นเชิง ด้วยการลำดับภาพที่ยอดเยี่ยม สั้น กระชับ บวกเข้ากับความสามารถของเหล่านักแสดงที่ส่งผ่านตัวละครแบบเข้าถึงจิตวิญญาณ นั่นทำให้อารมณ์ของหนังสามารถกระแทกเข้าสู่ก้นบึ้งความรู้สึกของผู้ชมได้อย่างถึงกึ๋น\n.\n.\nด้วยความเข้มข้นอย่างต่อเนื่องของตัวหนังที่ส่งผ่านเรื่องราวที่เกิดขึ้นกับนักเรียนดนตรีภายในเรื่อง บวกกับความสามารถอันน่าทึ่งของสองนักแสดงนำหลัก จึงไม่แปลกใจเลยว่าเหตุใดภาพยนตร์เรื่องนี้จึงได้รับกระแสตอบรับที่ดีเยี่ยมอีกทั้งได้รับรางวัลหนังเทศกาลมานักต่อนัก และนั่นรวมไปถึงคำโปรยของเหล่านักแสดงนำหลักที่ว่า Miles Teller-“แจ้งเกิดอย่างสมบูรณ์” และ J.K. Simmons-“คู่ควรกับออสการ์”\n.\nIMDb Score 01/11/14 from 3008 users : 8.5/10\n.\nMy Score : 10.0/10\n\n\n\nเพื่อนๆสามารถพูดคุยแลกเปลี่ยน หรือติดตามรีวิวภาพยนตร์เรื่องอื่นๆจาก Facebook ผมได้ครับจากลิ้งค์ด้านล่าง\nhttps://www.facebook.com/mc.gugog/media_set?set=a.958831984157224.1073741829.100000912954210&type=3\nขอให้สนุกกับการดูหนังจ้า\n"}
