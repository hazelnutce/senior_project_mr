{"movie_name": "Oculus : ส่องให้เห็นผี", "text": "       เหตุเกิดจากโศกนาฏกรรมเมื่อสิบปีก่อนในครอบครัวอันอบอุ่น เมื่อพ่อแม่ของเด็กๆถูกฆาตกรรมโหด และทิม ลูกชายคนเล็กก็ถูกตัดสินว่าเป็นผู้ลงมือ จนถูกจับตัวส่งเข้าสถานกักกัน ในขณะที่เคลีย์ พี่สาวของเขาถูกส่งไปยังสถานสงเคราะห์เด็กกำพร้า\n\n       สิบปีต่อมา หลังจากที่ทิมถูกปล่อยตัว เคลีย์ซึ่งวางแผนที่จะพิสูจน์เรื่องราวทั้งหมดมาตลอดสิบปีก็กลับมาร่วมมือกับทิม เพื่อล้างมลทินให้กับครอบครัวของเธอ และทำลายกระจกโบราณ ซึ่งเธอเชื่อว่ามันคือต้นเหตุของเรื่องราวสยองทั้งหมดมานานนับหลายทศวรรษ แต่สิ่งเดียวที่พวกเขาไม่ทันคาดคิดก็คือ กระจกบานนี้ทรงพลังเกินกว่าที่พวกเขาประเมินไว้ และนั่นทำให้พวกเขาต้องกลับไปเจอกับฝันร้ายเมื่อสิบปีก่อนอีกครั้ง\n\n       เป็นหนังสยองขวัญจิตหลอนที่ซับซ้อนซ่อนเงื่อนขั้นเทพ เล่นกับผีวิญญาณผสมกับจิตหลอนได้เป็นอย่างดี ผสมผสานทั้งวิทยาศาสตร์, จิตวิทยา และเรื่องภูติผีปีศาจได้อย่างลงตัว เนื้อเรื่องวางไว้ค่อนข้างดี น่าติดตาม และเหมือนจะเข้าใจง่าย แต่ต้องใช้สมาธิดูค่อนข้างสูง ต้องคิดตามอยู่เรื่อยๆ เพราะดูไปดูมาก็จะงงๆสับสนเหมือนกัน (หนังมันตั้งใจให้เป็นอย่างนี้อยู่แล้ว)\n\n       ส่วนบรรยากาศ ผมว่าทำมาหลอนใช้ได้เลยครับ ฉากส่วนใหญ่จะเล่นอยู่ในบ้านเพียงหลังเดียว นักแสดงหลักก็มีอยู่แค่สองคน (ตามสไตล์ Paranormal Activity) แต่สามารถดึงเอาเสน่ห์ของหนังมาแสดงได้อย่างเต็มที่ ดูแล้วทั้งหลอน ทั้งขนลุกได้โดยที่ไม่ต้องใช้มุขผีจ๊ะเอ๋ ชอบมากอ่ะ\n\n       โดยรวม ถือเป็นหนังผีสยองขวัญอีกเรื่องที่เจ๋งเกินคาด และไม่ควรพลาดด้วยประการทั้งปวง ที่ถึงแม้ว่าจะไม่มีผีออกมาเล่นโป้งแปะหรือคอยแอบจะเอ๋ตามสูตรหนังผีทั่วไป แต่เรื่องนี้ก็ทำให้คุณหลอนได้ไม่แพ้เรื่องอื่นเลยหละ (ว่าแล้วก็ขอตัวเอาผ้าไปคลุมกระจกแป๊ป แหะๆ)\n9/10\n"}
