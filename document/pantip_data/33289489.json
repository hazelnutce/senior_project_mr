{"movie_name": "รีวิวหนังเรื่อง Predestination", "text": "ให้ 8/10 สร้างมาจากเรื่องสั้นชื่อ All You Zombies ของ Robert A. Heinlein เรื่องราวของ Agent หนุ่ม (Ethan Hawke) ที่ต้องเดินทางย้อนเวลากลับไปเพื่อหาใครบางคน (Sarah Snook) ให้มาช่วยหยุดมือวางระเบิด ก่อนที่เหตุการณ์จะเกิดขึ้นจริงในปัจจุบันและอนาคต\n\nหนังเรื่องนี้เขียนบทและกำกับโดยพี่น้อง Spierig จาก Daybreakers (2009) นอกจากนั้นยังคว้ามาถึง 4 รางวัลจาก AACTA Award (Australian Academy of Cinema and Television Arts Awards) และอีก 2 จาก Toronto After Dark Film Festival อีกด้วย\n\nสิ่งที่สุดยอดของพี่น้อง Spierig คือพวกเขามักจะมีไอเดียตั้งต้นของหนังที่ค่อนข้างใหม่ แปลกและเจ๋ง จะเห็นได้ชัดมากจาก Daybreakers ซึ่งส่วนตัวค่อนข้างชอบทีเดียว และใน Predestination ก็เช่นกัน เราจะพบเห็นสิ่งที่คาดไม่ถึงเยอะแยะมากมาย ค่อยๆเผยปมออกมาให้คนดูแปลกใจอยู่เรื่อยๆ ด้วยจังหวะการเล่าเรื่องที่ค่อยๆดึงคนดูให้ถลำลึกลงไปในเรื่องราวจนถอนตัวไม่ขึ้น และไม่อยากจะถอน กับการการแสดงของ Sarah Snook ที่อยู่ในขั้นที่ดีงามมาก เมื่อรู้ตัวอีกทีหนังก็จบลงซะแล้วกับการทิ้งปมบางอย่างให้คนดูได้กลับไปคิดต่อกันเอง\n\nก่อนไปชมเมื่อดูจากหน้าหนังและโปสเตอร์จะคิดว่า Predestination เป็นหนังแอคชั่นตูมตามแบบ John Wick เพราะโปสเตอร์ก็ให้อารมณ์คล้ายกันอยู่ แต่เมื่อชมแล้วขอบอกเลยว่า Predestination ไม่ได้เป็นหนังแอคชั่นอย่างที่คิดไว้แต่อย่างใด แต่ดีกว่าที่คิดไว้ซะอีก แม้ว่าจะไม่ได้มีฉากแอคชั่นมากมาย แต่มันคือหนัง Drama/SciFi ชั้นยอดที่แอบมีความเป็น Feminist สูงอยู่พอสมควรเลยค่ะ  \n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
