{"movie_name": "รีวิวหนังเรื่อง Gone Girl", "text": "Gone Girl\n\nให้ 8/10 หนังแนว Mystery, Thriller เรื่องราวของ Nick Dunne (Ben Affleck) ที่อยู่ๆภรรยา (Rosamund Pike) ก็ได้หายตัวไปในวันครบรอบ 5 ปีของการแต่งงาน และเพราะหลักฐานมากมายเขาจึงตกเป็นผู้ต้องสงสัยในคดีทันที\n\nหนังเรื่องนี้ดัดแปลงมาจากนิยายในชื่อเดียวกันของ Gillian Flynn แถมเธอยังเป็นผู้ลงมือเขียนบทหนังเรื่องนี้เองด้วย และกำกับโดย David Fincher จาก Se7en (1995), Fight Club (1999), Zodiac (2007) และ The Girl with the Dragon Tattoo (2011)\n\nGone Girl เล่าเรื่องโทนสีฟ้าหม่นๆเทาๆแต่ไม่มืดกับภาพที่ดูเรียบง่าย ให้บรรยากาศแบบการอยู่อย่างโดดเดี่ยวและความไม่แน่นอนแต่ไม่มีบรรยากาศของความกดดันหรือความตึงเครียด หนังเอาคนดูอยู่หมัด อัดแน่นด้วยรายละเอียด ดูง่ายและน่าติดตามตั้งแต่ต้นจนจบ แม้ว่าตอนดูมีจะความรู้สึกว่าหนังค่อนข้างนานก็ตาม\n\nหนังเปิดเรื่องมาด้วยการหายตัวไปของตัวภรรยา ตัดสลับกับการพบกันครั้งแรกของทั้งคู่ มุมมองของตัวละครในอดีต และเหตุการณ์ปัจจุบัน ค่อยๆปูและเผยให้เห็นถึงปัญหาต่างๆของการมีชีวิตคู่และปัจจัยต่างๆที่มากระทบ พร้อมทั้งค่อยๆคลายปมแต่ละปมออกมา มีพลิกไปพลิกมาบ้างแต่ไม่ได้ทำให้ตกใจชะงัก แต่ก็มีฉากเด็ดๆให้ตื่นเต้นอยู่เหมือนกัน\n\nในความจริงแล้วส่วนตัวรู้สึกว่ามันคือหนังตลกร้ายที่มีความเป็นผู้หญิงค่อนข้างสูงซะมากกว่าที่จะเป็นหนังแนวสืบสวนสอบสวนกดดัน เพราะเนื้อเรื่องจิกกัดประชดประชันได้แสบซะเหลือเกิน จนถึงขั้นสะใจเลยทีเดียว พร้อมกับการออกแบบตัวละครออกมาได้ค่อนข้างลงตัวในส่วนผสมของ a jerk and a bitch กลมกล่อมดีแท้\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
