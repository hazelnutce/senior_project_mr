{"movie_name": "Kramer vs. Kramer (1979) พ่อ แม่ ลูก", "text": "หนังที่คว้ารางวัลออสการ์ ในสาขาภาพยนตร์ยอดเยี่ยม + หนังที่มีดาราระดับ ดัสติน ฮอฟแมน กับ เมอรีล สตรีป มาเชือดเฉือนบทกัน แค่นี้ก็เป็นเหตุผลที่เพียงพอที่ทำให้ หนังเรื่องนี้ ''ไม่ควรพลาด'' ได้แล้ว\n\nKramer vs. Kramer เป็นเรื่องราวของเท็ด ชาวหนุ่มที่กำลังมีชีวิตรุ่งโรจน์ทางด้านการงาน แต่ชีวิตเขาก็เปลี่ยนไป เมื่อถูก โจแอนนา ภรรยาของเขาทิ้งไป(เนื่องจากเท็ดไม่มีเวลาให้) ทำให้เท็ดต้องทำงาน และเลี้ยงลูกด้วยตนเอง จนเมื่อชีวิตกำลังจะกลับมาตั้งตัวได้ ภรรยาของเขาก็ฟ้องศาลเพื่อขอใช้สิทธิในการเลี้ยงลูกของเธอคืน\n\nเป็นอีกมุมมองหนึ่งที่สามี-ภรรยาหลายๆคู่เคยประสบในสังคมปัจจุบัน สามีบ้างานทำงานจนไม่มีเวลาให้ครอบครัว(แม้ในใจจะทำเพื่อครอบครัวก็ตาม) บางครั้งภรรยาก็ต้องการเวลาให้เขาบ้าง เวลาครอบครัว แต่ในที่สุดแล้วทุกอย่างมันต้องมี ''จุดสมดุล'' เรื่องแบบนี้ต้องอาศัยความเข้าใจ ความรักอย่างเดียวไม่พอ\n\nในเรื่องตัวเอก(เท็ด) หลังจากที่เขาแยกทางกับภรรยา เขาต้องพบกับความจริง ที่เขาไม่เคยดูแลลูก ดูแลครอบครัว แต่ด้วย''ความเป็นพ่อ'' และ ''ความเป็นผู้ใหญ่'' ก็ต้องทำอะไรในแบบที่เขาไม่เคยทำให้ได้ ต้องตอบคำถามให้ได้ทุกครั้งเมื่อลูกถามว่า ''แม่จากไปไหน'' หรือ ''เมื่อไรแม่จะกลับมา''\n\nช่างน่าสะเทือนใจเหลือเกินที่ ''เด็ก'' คนหนึ่งต้องมารับผลการกระทำของ ''ผู้ใหญ่'' เป็นเรื่องที่น่าหดหู่ใจยิ่งนัก\n\nแต่เมื่อชีวิตของเท็ดดีขึ้น สามารถเลี้ยงลูกโดยเป็นทั้ง ''พ่อ'' และเป็น ''ตัวแทนแม่'' ได้ ชีวิตของเขาก็พร้อมจะเกิดการสูญเสียอีกครั้ง เมื่อ''แม่'' ที่แท้จริงของเขากลับมาทวงสิทธิการเลี้ยงดูคืน จากที่เคยสูญเสียไปแล้วครั้งนึง คราวนี้เขาต้องทำทุกอย่างเพื่อจะไม่สูญเสียเป็นครั้งที่สอง แม้จะต้องเปลี่ยนงานลดขั้นเงินเดือนก็ยอม\n\nหนังเรื่องนี้มีแต่ความเจ็บปวด สะท้อนสังคมได้ดีเลยนะครับ โดยเฉพาะฉากที่ต่อสู้แย่งสิทธิกันในศาลเป็นอะไรที่ ''พีค'' และ ''สะเทือนใจ'' ไม่น้อย\n\nนักแสดงดี บทเยี่ยม ดีกรีออสการ์ คอหนังไม่ควรพลาดครับ\n\nคะแนนความชอบส่วนตัว 9/10 (แอบน้ำตาไหลไปหลายฉากเลย)\n\nสุดท้ายขอฝากเพจให้นะครับ เผื่อใครอยากติดตามอ่านรีวิวเรื่องอื่นต่อที่\nhttps://www.facebook.com/Chekie-1067083510064457/\n"}
