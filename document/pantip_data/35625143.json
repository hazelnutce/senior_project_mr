{"movie_name": "chinese odyssey 3", "text": "ใครจะไปเชื่อว่า 20 ปีผ่านไป ผู้กำกับแกจะบ้าจี้เอาหนังขึ้นหิ้งของแกกลับมาทำภาคต่ออีกรอบ แต่มันก็มาแล้วครับภาคต่อเนื้อเรื่องจาก 20 ปีก่อนเวอร์ชั่นโจวซิงฉือ กับ จูอิน\n\nโดยภาคนี้ได้หานเกิง กับ ถังเหยียน มารับบทแทน โดยมีม่อเหวินเว่ย มารับบทเดิม ส่วนพระถังนี่ประหลาดใจสุดเพราะได้อู๋จิงพระเอกนักบู๊พลิกบทบาทมาเล่นเป็นพระถังสุดรั่ว เนื้อเรื่องก็ว่าด้วยที่นางเอกของเราใช้กล่องแสงจันทร์ข้ามไปดูจุดจบของตัวเอง(ในภาคสอง) เลยพยายามจะเปลี่ยนอนาคตไม่ให้ตัวเองไปรักกลับจุนเป่าซึ่งจะกลายเป็นซุนหงอคงในอนาคต\n\nโดยรวมแล้วผมว่าตัวหนังอยู่ขั้นพอใช้ สีสันของตัวละครผมว่าทำได้ดีกว่าภาค 2 นะครับ แต่ถ้าจะดูเรื่องความดราม่าและความโรแมนติกนั้นขอบอกว่าเทียบภาคสองไม่ติด ฉากแอ็คชั่นสวยงามครับทำได้ดี ไม่ดูการ์ตูนมากเกินไปเท่าไหร่ ยังคงบรรยากาศทะเลทรายแบบสองภาคแรกไว้(ทั้งเรื่องแทบจะไม่เจอต้นไม้ใบหญ้า) ที่ขอชมเลยคือถังเหยียนเธอสวยและเด่นไม่แพ้จูอินเลย ทั้งเรื่องออร่าสว่างสุดๆ แต่หานเกิงจะติดตรงที่หล่อไปหน่อยไม่มีบุคลิคคนขี้แพ้แบบโจวซิงฉือ แต่ในส่วนของซุนหงอคง(?) ก็ทำได้เสมอตัว อู๋จิงน่าจะปล่อยมุขมากกว่านี้ (แต่แค่นี้ก็เกินคาดแล้ว)\n\nแนะนำว่าถ้าใครค้างคามาจากสองภาคแรกรู้สึกว่าบทสรุปของตัวละครทั้งคู่มันปวดร้าวไป ขอให้ดูภาคสามครับ คุณกลับมาอิ่มแน่นอน ส่วนใครที่ไม่เคยดูภาคก่อนมันผมว่าอารมณ์ร่วมน้อยกว่าๆแน่\n\nสรุปคือชอบในฐานะของคนที่เคยดูภาคก่อนนี้มา แต่ถามว่าดีถึงภาคสองไหม ขอบอกว่ายังห่างชั้นอีกช่วงตัวครับ โดยเฉพาะความโรแมนติคนี่ภาคสองทำไว้ดีมากๆ แต่ภาคนี้กลับขยี้ได้ไม่ดีเท่า\n"}
