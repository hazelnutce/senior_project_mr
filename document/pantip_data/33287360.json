{"movie_name": "Birdman 2015", "text": "[มินิรีวิว หนังใหม่ประจำสัปดาห์] Birdman : มายาดาว (ไม่สปอยล์)\n\nบ้า กล้า มีเหวอแน่ๆ แค่ได้สัมผัสกับเทคนิค Long Take ภายในหนังเรื่องนี้ ซึ่งเมื่อผนวกกับเนื้อหาของหนังที่นำเสนอแบบรุนแรง เจ็บแสบ ดูแล้วช่างเป็นตลกร้ายที่เหมาะสมกับรางวัลภาพยนตร์ยอดเยี่ยมของออสก้าร์ ผู้กำกับยอดเยี่ยม กำกับภาพยอดเยี่ยม และรางวัลนักแสดงยอดเยี่ยมอีกคับคั่ง\n\nหนังเล่าถึงอดีตนักแสดงในบทซุปเปอร์ฮีโร่เบิร์ดแมนผู้ตกอับ เขาพยายามที่จะกอบกู้ชื่อเสียงของตนกลับมาอีกครั้งในวัยชรา ด้วยการกลับมากำกับละครเวทีและต้องฝ่าฟันกับอุปสรรค ทั้งกับตัวเอง ความสัมพันธ์กับคนรอบข้าง และความเลวร้ายของสังคมที่รายล้อมเขาอยู่ ตัวหนังนำเสนอเนื้อหาแบบเสียดสี วิพากษ์วิจารณ์ในแต่ละวงการและโลกปัจจุบันได้เจ็บแสบมาก ทั้งวงการภาพยนตร์ นักแสดง นักวิจารณ์ สื่อสังคมออนไลน์ ผ่านเรื่องราวของตัวละครแบบตลกร้ายแต่คมคายและน่าขนลุก การใช้สัญลักษณ์ บทพูด และการกระทำในแต่ละช่วงสามารถสะท้อนความเป็นตัวละครนั้นๆและสังคมปัจจุบันได้เป็นอย่างดี ด้วยความสามารถของเหล่านักแสดงก็ยิ่งทำให้ผู้ชม สามารถเข้าถึงความเป็นตัวตนและเรื่องราวเหล่านี้ได้ลึกซึ้งเข้าไปอีก ยิ่งไปกว่านั้นการใช้เทคนิค Long Take นำเสนอเรื่องราวของตัวละครของเนื้อหาภายในเรื่อง ก็ยิ่งทำให้ตื่นตาและชวนขนหัวลุกไม่แพ้บทภาพยนตร์เลยทีเดียว\n\nMy Score : 9.5/10\n\n"}
