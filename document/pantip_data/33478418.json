{"movie_name": "X+Y เธอ+ฉัน=เรา", "text": "ในวันที่ใครๆ ก็ไปดู Fast เจ็ด จนโรงหนังแทบไม่เหลือที่ฉายหนังเรื่องอื่น ผมย้ายตัวเองมาดูที่ลิโด้ เพื่อพบกับ “X+Y” หรือในชื่อไทย “เธอ+ฉัน=เรา” หนังดราม่าของเด็กผู้ชายที่เกิดมาพร้อมอาการออทิสติก ซึ่งส่งผลให้เขามีลักษณะนิสัยและความเก่งกาจที่ไม่เหมือนใคร และมันก็ส่งผลให้เขาเข้ากับผู้คนทั่วไปได้ยากยิ่งด้วย\n\nหนังพาเราไปรู้จักกับ นาธาน ตั้งแต่ยังเด็กที่ทำให้เรารู้ว่าเขามีลักษณะของเด็กพิเศษที่ทำให้พ่อแม่เลี้ยงดูเขามาอย่างยากลำบากจนต้องเข้าปรึกษาจิตแพทย์  แต่ดูเหมือนโลกของนาธานจะมีทั้งดีขึ้นและเลวลง เขาได้เข้าโรงเรียนไปเจอกับอาจารย์ฮัมฟรีส์ ที่เข้าใจเขาเป็นอย่างดี แต่ข่าวร้ายก็คือพ่อเขาได้จากไปอย่างกระทันหัน บ้านจึงเหลือแต่เขากับจูลี่ แม่ที่ไม่ค่อยจะลงรอยกับเขา(ในความรู้สึกของเขา)สักเท่าไหร่ ตรงกันข้าม เด็กอย่างเขากลับเข้ากับพ่อได้อย่างดี\n\nวันที่เขามาเก็บตัวเพื่อคัดเลือกตัวแทนประเทศเข้าแข่งคณิตศาสตร์โอลิมปิก เขาได้พบกับจางเม่ย เด็กสาวที่ทำให้เขาต้องตามหาว่าสมการของความรักเป็นยังไง\n\n\nเรื่องราวดำเนินไประหว่างด้านของความเนิร์ด และด้านของความรัก ช่วงหนึ่ง หนังจะเดินผ่านโจทย์ปัญหาทางคณิตศาสตร์ที่ได้ฟังแค่เสียงและอ่านจากซับแล้วนึกภาพของมันไม่ออก จนทำให้เป็นช่วงที่เราเข้าไม่ถึงพวกเขา แต่พอมันกลับมาฉากความสัมพันธ์ในครอบครัว ฉากความสัมพันธ์ของเขากับคุณครู ฉากการแข่งขันระหว่างทีม และฉากกุ๊กกิ๊กของหนุ่มสาว เรากลับเข้าใจมันได้ง่ายดาย\n\nทั้งเรื่องเราอาจไม่อินเท่าไหร่ แต่บทลงท้ายมันอินจริงๆ\n\nX+Y เธอ+ฉัน=เรา | http://bit.ly/1IEvm3B\n"}
