{"movie_name": "The Purge", "text": "“The Purge” หนังสยองขวัญทุนต่ำระดับ 3 ล้านเหรียญแต่สร้างปรากฏการณ์ขึ้นอันดับ 1 ในบ็อกซ์ออฟฟิศสัปดาห์แรกที่เข้าฉาย ผลงานจากผู้กำกับนาม James DeMonaco มือเขียนบท ‘The Negotiator’ โดยผู้สร้าง ‘Paranormal Activity’ และ ‘Sinister’\n\n\n\nเมื่ออเมริกาในอนาคตเริ่มไม่น่าอยู่อาศัยเพราะอาชญากรรมล้นเมือง คุกต่างๆ ก็เนืองแน่นไม่พอให้ใช้ขังนักโทษ การคิดใหม่ทำใหม่จึงเกิดขึ้นโดยผู้นำใจกล้า เลือกให้ทุกวันเป็นวันปลอดจากอาชญากรรม และมีเพียง 12 ชั่วโมงใน 1 ปีเท่านั้นที่อาชญากรรมต่างๆ จะเป็นสิ่งที่ถูกกฎหมาย ไม่มีตำรวจ ไม่มีนักดับเพลิง ไม่มีแพทย์พยาบาล ที่จะทำงานในช่วงนั้น มันดูแปลกประหลาดแต่ในหนังเรื่องนี้นั้น เขาบอกว่ามันได้ผล\n\nและก็เช่นเดียวกับหนังเรื่องอื่นๆ เรามักถูกตอกย้ำอยู่เสมอว่า เราเป็นสัตว์ที่ชอบความรุนแรง ยิ่งเมื่อเราถูกกดเอาสิ่งเหล่านี้เก็บไว้และเหลือเพียงคืนเดียวให้ปลดปล่อย ความเหี้ยมโหดและความแค้นจะถูกปลดปล่อยอย่างรุนแรง ใครที่ไม่มีปัญญาป้องกันตนเองก็ต้องกลายเป็นศพ สังเวยให้กับสิ่งที่เรียกอย่างสวยหรูว่า “การล้างบาป”\n\nเหตุการณ์ที่จุดชนวนให้เกิดเรื่องขึ้น ลูกชายเลือกที่จะเปิดประตูให้ชายผิวดำที่ถูกตามฆ่าเข้ามาซ่อนตัวในบ้าน (แต่มันไม่ได้แค่นั้นหรอก) แล้วกลุ่มที่ตามล่าชายคนนั้นก็มาทักทายที่หน้าประตู ให้ส่ง “ของๆ พวกเขา” กลับคืน มิฉะนั้น จะไม่ละเว้นพวกเขาเช่นกัน\n\n----------------------------------\n\n‘The Purge’ น่าสนใจตรงที่มีพล็อตเรื่องที่แปลกไม่เหมือนใคร ทำให้เราได้รับรู้เรื่องราวแบบใหม่ๆ จากหนังสยองขวัญบ้าง หากแต่มันก็มาพร้อมกับความตะขิดตะขวงบางประการในนั้น งงกับเหตุผลของมาตรการ “ล้างบาป” ในรูปแบบใหม่ที่ดูยังมีช่องโหว่อยู่พอสมควร อาจมีไม่กี่ฉากที่เรารู้สึกได้ว่าสะใจหรือดำเนินเรื่องได้เข้าท่า ดูหนังจบแล้วเชื่อว่า คุณจะต้องกลายเป็นคนที่เหี้ยมโหดขึ้นกว่าเดิมแน่นอน\n\nลองเข้าไปดูแล้วออกมาตอบคำถามกับตัวเองซิว่า จริงๆ แล้วเราอยากให้ใครตายเสียมากกว่า\n\nอ่านเพิ่มเติม ที่ http://bit.ly/15aEyHr\n\nแก้ไขข้อความเมื่อ 7 สิงหาคม 2556 เวลา 23:36 น."}
