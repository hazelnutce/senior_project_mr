{"movie_name": "War for the Planet of the Apes", "text": "War for the Planet of the Apes (ไม่สปอยล์เนื้อหาสำคัญ)\n.\nหลังจากการทดลองเพื่อสร้างสายพันธุ์อัจฉริยะ ไวรัสได้คร่าล้างเผ่าพันธุ์มนุษย์และก่อกำเนิดเหล่าวานรผู้แข็งแกร่งขึ้น นำมาซึ่งความขัดแย้งทั้งภายในและระหว่างเผ่าพันธุ์อย่างหลีกเลี่ยงไม่ได้ ภายหลังสงครามความขัดแย้งนี้ซีซาร์และฝูงวานรจึงได้หลบหนีและหาทางเพื่อยุติมัน ทว่าหลังจากการกวาดล้างเผ่าพันธุ์โดยผู้พันผู้โหดเหี้ยม ซีซาร์กลับสูญเสียแทบทุกสิ่งและนั่นนำมาซึ่งสงครามที่จะกำหนดชะตากรรมเผ่าพันธุ์และอนาคตของโลก กำกับภาพยนตร์โดย Matt Reeves (Cloverfield (2008) และ Dawn of the Planet of the Apes (2014))\n.\nหลังจากจุดกำเนิดของเรื่องราวทั้งหมดใน Rise of the Planet of the Apes (2011) และการต่อสู้ในสงครามเพื่อต่อต้านการถูกกดขี่ใน Dawn of the Planet of the Apes (2014) สงครามที่จะกำหนดชะตากรรมของแต่ละเผ่าพันธุ์จึงอุบัติขึ้น ตัวหนังมีความน่าทึ่งตั้งแต่ CG ตัวละครเหล่าวานร และการใช้เทคนิค Motion-Capture โดยใช้นักแสดงประกอบท่าทาง ก่อนเติมแต่งซีจีเข้าไปให้ออกมามีลักษณะเหมือนเหล่าวานร ซึ่ง Andy Serkis นักแสดงผู้รับบท Caesar ได้ถ่ายทอดมันออกมา ถึงความรู้สึกและความเป็นผู้นำของเผ่าพันธุ์ได้อย่างเหลือเชื่อ แม้สงครามในภาคนี้อาจดูไม่ล้างผลาญเหมือนภาคก่อนหน้า แต่เนื้อหากลับสะท้อนให้เห็นสงครามภายในจิตใจของผู้นำแต่ละเผ่าพันธุ์ได้อย่างเจ็บปวดและรุนแรงกว่าภาคก่อนๆมาก การต่อสู้เพื่อความยุติธรรมในเหตุผลและเผ่าพันธุ์ที่ต่างกันนั้นมันช่างรุนแรง เจ็บปวด และหดหู่ สามารถทรมานจิตใจผู้ชมจนอาจต้องเสียน้ำใจให้กับหลายๆฉากที่เกิดขึ้น นับเป็นการปิดไตรภาคที่ตราตรึงและอาจถูกกล่าวขานไปอีกนานหลายปีแน่นอนครับ\nปล. แนะนำให้รับชมในระบบเสียงซาวด์แทรคเพื่ออรรถรสที่เข้มข้นขึ้น และควรรับชม 2 ภาคก่อนหน้า Rise of the Planet of the Apes (2011) และ Dawn of the Planet of the Apes (2014) มาก่อนครับ\n.\nคะแนนความชอบ : 9/10\n.\nติดตามรีวิวหนังเข้าใหม่เรื่องอื่นๆ หรือแวะมาพูดคุยทักทายกันได้นะครับ\n[Spoil] คลิกเพื่อดูข้อความที่ซ่อนไว้\n\n"}
