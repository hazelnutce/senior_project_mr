{"movie_name": "OMG! : โอ้! มายโกสต์ คุณผีช่วย", "text": "       คิตตี้ พริตตี้สาวผู้นำเสนอผลิตภัณฑ์ต่างๆอย่างมืออาชีพ เธอเป็นคนที่ภูมิใจในอาชีพของตน มีความมั่นใจในตัวเองสูง อีกทั้งยังใสซื่อ มองโลกในแง่บวกตลอด ขนาดมีกลุ่ม 3 สาวพริตตี้มาตั้งตัวเป็นคู่ปรับกับเธอก็ยังไม่รู้ตัวเลย นับว่าเป็นคนที่มีคุณสมบัติของพริตตี้อย่างเพียบพร้อมจริงๆ\n\n       ซึ่งความฝันอันสูงสุดของเธอก็คือ การได้เข้าประกวดเวทีใหญ่ระดับประเทศ เพื่อแสดงความสามารถของเธอต่อหน้ากล้องแล้วออกทีวีให้ทุกคนได้เห็นความสามารถของเธอ แต่จุดด้อยเพียงจุดเดียวของเธอก็คือ หน้าตาอันเป็นเอกลักษณ์ที่ไม่อาจเทียบชั้นสู้กับคนอื่นๆได้ จึงทำให้เธอไม่อาจทำฝันนั้นให้เป็นจริงได้เสียที\n\n       จนกระทั่งวันหนึ่งชีวิตของเธอก็พลิกผันขนานใหญ่ที่ทำให้คนกลัวผีอย่างเธอต้องหลอนสุดขีด เมื่ออยู่ๆเธอก็ต้องมาเจอผีบี นางแบบสาวคนดังที่หายสาบสูญไปมาตามติดชีวิตเธอตลอด 24 ชั่วโมงโดยไม่ทันตั้งตัว เพื่อขอความช่วยเหลือจากเธอ ทำให้เธอต้องจำยอมตกลงร่วมมือกับผีเพื่อน \"ซี้\" ในที่สุด\n\n       เป็นหนังผีที่ตั้งใจทำให้ตลก เลยไม่ค่อยมีอะไรให้ดูเซอร์ไพรส์หรือประหลาดใจซักเท่าไหร่ มุกตลกก็ยิงกันตรงๆ กะให้ขำกันแบบไม่ต้องตีความ บางมุกก็ออกแนวตลกคาเฟ่ และดูเว่อร์เกินมุกที่คนจะใช้กันในชีวิตจริง เลยดูเฟคๆไปหน่อย ซึ่งมันก็ขำบ้างแป๊กบ้างตามประสาหนังแนวนี้\n\n       แต่ช่วงที่ทำดราม่ากลับทำได้ดีเกินคาด บิ้วอารมณ์ได้ค่อนข้างดี ดูแล้วอิน และรู้จักเวลา ไม่มีการเอามุกห่วยๆมาขัดจังหวะให้เสียอารมณ์ (ผู้กำกับเคยทำเรื่องสิ่งเล็กๆที่เรียกว่ารักมาก่อน เลยดูเหมือนอาจจะถนัดหนังแนวนี้มากกว่า) ถ้าบิ้วต่ออีกนิดหรือเปลี่ยนเป็นหนังแนวนี้ไปเลย ฟิลที่ได้อาจจะฟินสุดๆเลยก็ได้ ^ ^\n\n       สำหรับหนังเรื่องนี้ ที่ผมชอบอีกอย่างก็คือคริสกับโย่ง ผมรู้สึกว่าเค้าเล่นได้อารมณ์ดีอ่ะ ดูแล้วได้อินมากๆ ส่วนตุ๊กกี้ก็ยังคงสไตล์ของตัวเองได้ตามมาตรฐาน ซึ่งโดยรวม ก็ถือว่าหนังโอเคตามคาด ไม่ต่ำและไม่สูงกว่าที่คิดไว้ ดูได้เรื่อยๆเอาฮา พักสมอง มีซึ้ง มีดราม่าให้อินไปตามสไตล์หนังแนวนี้ครับ ^ ^\n7/10\n"}
