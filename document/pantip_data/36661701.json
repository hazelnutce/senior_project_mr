{"movie_name": "47 meters down", "text": "---------------------------------\n\"47 Meters Down - ดิ่งลึกเฉียดนรก\" (7.25/10)\n---------------------------------\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"47 Meters Down - ดิ่งลึกเฉียดนรก\" ทางไปเพจผมครับ --> https://www.facebook.com/FeedbackMovies\n\nปีที่แล้วใครที่เคยลุ้นจนตัวเกร็งกับ\"นรกน้ำตื้น หรือ The Shallows\" มาก่อน วันนี้ความรู้สึกนั้นจะกลับมาอีกครั้ง กับภาพยนตร์ทริลเลอร์หนีฉลามเรื่องใหม่อย่าง \"47 Meters Down\" หรือในชื่อไทยว่า \"ดิ่งลึกเฉียดนรก\" ภาพยนตร์ที่เล่าเรื่องราวของ 2 สาวพี่น้องที่ไปพักผ่อนที่ชายทะเลแถบเม็กซิโก  และเพื่อลบล้างความเฮงซวยของชีวิตรัก ทั้งสองเลือกที่จะสนุกไปกับประสบการณ์หลุดโลกในการขึ้นเรือทัวร์ชมฉลามจากกลางทะเลลึก แต่ทว่าลวดสลิงของกรงเหล็กที่บรรจุและคอยปกป้องเธอจากฟันฉลามดันขาด ทำให้ทั้งกรงเหล็กและสาวทั้งสองตกลงไปใต้ทะเลลึกกว่า 47 เมตร ที่ด้านนอกกรงนั้นเต็มไปด้วยฉลามที่รอขย้ำพวกเธออยู่\n\nช่วงต้นหนังมาพร้อมกับการนำเสนออดีตและแบล็กกราวของตัวละครที่ช่วยทำให้ผู้ชมเข้าใจถึงเหตุผลของความบ้าบิ่นที่ทำให้พวกเธออยากที่จะทำอะไรหลุดโลกแบบนี้ ผมชอบการเล่าเรื่องของหนังดูไม่รีบร้อนที่จะพยายามพาผู้ชมไปสู่จุดพีคที่สุดแบบหนังเรื่องอื่นๆ ซึ่งมันช่วยไล่อารมณ์ของหนังให้ค่อยๆไต่ระดับความระทึกไปเรื่อยๆโดยไม่ต้องยัดเยียดผู้ชมจนมากเกินควร ด้านตัวละครสองพี่น้องก็มีคาแร็คเตอร์ที่ไม่ได้มีความเทพหรือมีความแข็งแกร่งที่แตกต่างไปจากคนธรรมดาอย่างเราๆมากนัก โดยคนน้องจะให้ความรู้สึกเสมือนคนใจกล้าและชอบความท้าทาย ส่วนคนพี่จะออกแนวเป็นพวกกล้าๆกลัวๆหน่อยแต่ก็มีอยากรู้อยากลองเป็นพักๆ ซึ่งประเด็นนี้มันให้ความรู้สึกถึงความสมจริงทางความรู้สึก ที่สามารถแทนตัวเราเข้าไปในเรื่องได้ โดยเฉพาะการเอาตัวรอดที่หนังกล้าที่จะให้ตัวละครไม่ต้องเป็นฮีโร่ในตอนจบ แต่ยังคงมีข้อจำกัดในการผ่านอุปสรรคอยู่เหมือนเดิม เพราะเอาจริงๆแค่ตั้งสติไม่ให้เตลิดเปิดเปิงยังทำไม่ได้ง่ายๆเลย (ส่วนใหญ่ของหนังแนวนี้ ผมมักเจอแต่ตัวละครที่แม้งโคตรเก่งและอึดเกินมนุษย์)\n\nนอกจากนี้ใน \"47 Meters Down\" ยังไม่พยายามสร้างทางออกหรืออุปสรรคอะไรมากมายจนมันกลายเป็นการเน้นขายความบันเทิงเป็นหลัก หนังมีประเด็นหลักประเด็นเดียวคือการหาทางกลับขึ้นไปบนผิวน้ำ แต่ประเด็นเดียวนี้ก็เล่าเรื่องได้น่าติดตามและน่าตื่นเต้น ซึ่งฉลามแม้จะออกมาไม่บ่อยนัก แต่ทุกครั้งที่โผล่ออกมามันก็มาได้ถูกจังหวะและสร้างความน่ากลัวได้ตลอด (จนผมเผลอลั่นร้องแหกปากกลางโรง แถมสะดุ้งกระตุกขาขึ้นในบางช่วงเลย) อีกจุดหนึ่งที่ช่วยสร้างอารมณ์ความตื่นเต้นและหวาดระแวงให้กับหนังได้ดีไม่แพ้กันก็คือ การถ่ายภาพใต้น้ำที่ทำออกมาได้สวยและสร้างความไม่น่าไว้วางใจไปพร้อมๆกัน มันเลยทำให้เราลุ้นตัวโก่งอยู่ตลอดทั้งๆที่ฉลามยังไม่ได้ออกมาซักตัว และท้ายสุดคือความพิเศษที่หนังเลือกใช้ลูกเล่นเล็กๆที่ถูกเปรยๆมาบ้างในตอนกลางเรื่องใส่เข้ามาจนทำให้ผู้ชมต้องเหวอๆกันอยู่ไม่น้อย\n\nในภาพรวม แม้หนังจะไม่ได้มีบทที่โดดเด่น แต่ในแง่ของความตื่นเต้นและความระทึกผมถือว่าหนังสอบผ่านเลย จังหวะก็ลงตัวและมีความเป็นธรรมชาติสูง แถมให้หน่อยคือประโยชน์ที่เราจะได้จากการชมภาพยนตร์เรื่องนี้ซึ่งนอกจากความสนุกตื่นเต้นแล้ว ผมคาดว่าผู้ชมยังได้รับเกร็ดความรู้เล็กๆน้อยๆเกี่ยวกับการดำน้ำใต้ทะเลลึกกลับติดตัวไปด้วย\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\n"}
