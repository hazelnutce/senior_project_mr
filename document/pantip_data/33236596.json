{"movie_name": "Kingsman: The Secret Service", "text": "[Mini-Review] Kingsman: The Secret Service คิงส์แมน โคตรพิทักษ์บ่มพยัคฆ์ (No spoil)\n\nผลงานที่หลายคนรอคอยของผู้กำกับ Matthew Vaughn (แมทธิว วอห์น) จาก Kick Ass และ X-Men : First Class สร้างจากหนังสือการ์ตูนชื่อดังว่าด้วยเรื่องของ แฮร์รี่ ฮาร์ท (โคลิน เฟิร์ธ) เจ้าหน้าที่อาวุโสขององค์กรสายลับระดับชาติที่ซ่อนตัวอย่างแนบเนียนอยู่หลังร้านตัดสูทชื่อ Kingsman ที่กำลังจะหาสมาชิกวัยรุ่นมาร่วมทีมสายลับสุดซ่าทีมใหม่ใต้การนำของเขา โดยมีหัวหน้าองค์กรสายลับ (ไมเคิล เคน) คุมบังเหียนอยู่อีกที แฮร์รี่ได้พบกับแก๊งเด็กซ่าที่มีพ่อหนุ่มตัวแรงอย่าง แกรี่ 'เอ็กซี่' อันวิน (ทารอน อีเกอร์ตัน) และได้ชักชวนให้เขาเข้ามาร่วมทีมสายลับฝึกหัดที่ไม่ได้มีแค่ปืนเปล่าๆ แต่กลับมีอาวุธไฮเทคครบมือแบบที่พร้อมไปสู้กับจอมวายร้ายระดับโลกอย่าง วาเลนไทน์ (แซมมวล แอล แจ็คสัน) (Cr.majorcineplex.com)\n\nโหด มันส์ เกรียน แต่เนียนและสร้างสรรค์ นั่นคือเอกลักษณ์ของภาพยนตร์เรื่องนี้ ด้วยฝีมือการกำกับของ Matthew Vaughn ทำให้การดำเนินเรื่องภายในหนังถูกถ่ายทอดออกมาได้อย่างน่าติดตาม รูปแบบการนำเสนอภายในเรื่องมีความคล้ายคลึงกับหนังสายลับรุ่นเก่าอย่าง James Bond Jason Bourne และสายลับคนอื่นๆ แต่หนังได้ใส่สีสันและความสดใหม่ที่ไฉไลลงไปอีก นอกจากฉากต่อสู้สุดมันส์และการวัดกึ๋นตามฉบับหนังสายลับแล้ว หนังได้กัดจิกและเสียดสีวิทยาศาสตร์สมัยใหม่และหนังแอคชั่นสายลับเรื่องอื่นๆได้แสบสันถึงใจ ตัวละครภายในเรื่องทุกตัวถูกออกแบบให้มีเอกลักษณ์และน่าจดจำ รวมทั้งการบอกเล่าเรื่องราวของตัวละครหลักบ่งบอกถึงพัฒนาการและชวนติดตาม ด้วยการกำกับภาพและมุมกล้องที่หวือหวาบวกกับดนตรีประกอบที่จัดวางแบบลงตัว ทำให้ความดิบเถื่อน รุนแรง ที่มีอยู่ในฉากต่อสู้ถูกถ่ายทอดออกมาได้อย่างนุ่มนวลและแพรวพราว และนั่นทำให้ฉากแอคชั่นภายในเรื่องคือส่วนที่ยอดเยี่ยม มีเอกลักษณ์ และเร้าใจจริงๆ\n\nMy Score : 10.0/10\n\n"}
