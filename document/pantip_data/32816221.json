{"movie_name": "Interstellar", "text": "นับว่าเป็นโชคดีที่ผมได้ชมภาพยนตร์เรื่องนี้ในแบบ IMAX ฟิล์ม 70mm. จอยักษ์ที่สุดในประเทศไทย ได้อรรถรสของการท่องอวกาศที่ยังไม่มีหนังเรื่องไหนจะก้าวไปถึง เมื่อมนุษย์เลือกจะหาที่ทางใหม่ตั้งรกราก หลังพบว่าโลกนี้กำลังมีสภาพไม่เหมาะกับการอยู่อาศัยของมนุษย์มากขึ้นทุกทีๆ\n\n'Interstellar ทะยานดาวกู้โลก' ของคริสโตเฟอร์ โนแลน แห่ง แบทแมน ไตรภาค และอินเซ็ปชั่น\n\nเรื่องมันก็มีอยู่ว่า ผู้ชายคนหนึ่งที่เป็นชายชาวไร่ เป็นพ่อของลูกชายหนึ่งและลูกสาวอีกหนึ่ง ที่เราได้พบในเวลาต่อมาว่า เขาไม่ได้เป็นแค่ชาวไร่ หากเป็นวิศวกรที่ในโลกปัจจุบันนั้น อาชีพวิศวกรดูไร้ประโยชน์ เพราะภาวะขาดอาหาร ไนโตรเจนสูง ออกซิเจนลดต่ำลงทุกที อีกทั้งยังมีพายุฝุ่นที่พัดแรง แต่ผู้คนไม่ได้รับรู้ว่า มีคนกลุ่มหนึ่งที่เฝ้าทำการทดลองสุดยิ่งใหญ่เพื่อความอยู่รอดของมวลมนุษยชาติ\n\nนั่นคือ การหาโลกใหม่ที่มนุษย์จะย้ายไปตั้งรกรากใหม่\n\n\nหนังมีส่วนผสมที่หลากหลาย ผสมผสานได้อย่างน่าสนใจ ทั้งเรื่องดราม่าในครอบครัว วิทยาศาสตร์เชิงอวกาศ แง่มุมความคิดที่เห็นต่างเมื่อมองคนละขั้ว และแง่มุมเชิงปรัชญาที่ลุ่มลึก แสดงให้เห็นถึงจินตนาการอันล้ำลึกและก้าวไปไกลกว่าหนังไซไฟอวกาศเรื่องอื่นๆ  แต่ก็ยังพบว่าช่วงท้ายของหนัง อาจจะดูสรุปง่ายดายไปและรวบรัดตัดตอนเกินไปบ้าง\n\nแต่เมื่อพิจารณาจากจินตนาการที่คาดเดาได้ยากของ Interstellar ยาวเกือบ 3 ชั่วโมง ก็พอจะเรียกได้ว่าเป็นหนังที่ต้องดู และต้องดูซ้ำเลยก็ว่าได้…\n\nInterstellar ทะยานดาวกู้โลก | http://bit.ly/10vVbmv\n"}
