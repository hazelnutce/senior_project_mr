{"movie_name": "Her (2013)", "text": "รีวิวหนังใหม่ประจำสัปดาห์โดย MC GUGOG (ไม่ Spoil)\n\nHer – รักดังฟังชัด\n\nเรื่องราวในอนาคตที่เกิดขึ้นกับชีวิตของธีโอดอร์ ชายหนุ่มธรรมดาผู้อ่อนไหว หลังจากหย่าร้างกับภรรยาเขาต้องทนทุกข์ทรมานกับแผลในใจ จนเขาได้พูดคุยตอบโต้กับโปรแกรมอัจฉริยะที่มีชื่อว่า  ซาแมนธา จากความเข้าใจกันก่อเกิดเป็นความรักในที่สุด\n\nพล็อตเรื่องน่าสนใจมาก ทำเอาแอบเดาไม่ได้เลยว่าความรักในรูปแบบนี้จะลงเอยยังไง หนังค่อยๆป้อนความรู้สึกนึกคิดของตัวเอก บุคลิก และเรื่องราวความรักอันน่าเศร้าของเขา จนเขาได้พบกับโปรแกรมอัจฉริยะที่เป็นเสียงของสาวสวยนาม ซาแมนธา ที่การพูดคุยค่อยๆพัฒนาเป็นความรักที่ยากจะอธิบายเป็นคำพูดได้ การแสดงที่แบกรับคนเดียวตลอดทั้งเรื่องของ วาคิน ฟินิกซ์ ทำเอาผู้ชมเหงา เศร้า ตื้นตัน และร่วมลุ้นไปกับความรักของเขาที่ส่งผ่านระหว่างกันกับโปรแกรมอัจฉริยะ โดยตัวหนังจะเน้นการแช่ภาพ ถ่ายทอดอารมณ์ผ่านสีหน้าเสียเป็นส่วนใหญ่ อย่างไรก็ตามสำหรับผมแต่ละฉากที่มีแต่เสียงไม่มีภาพ แต่ละฉากที่มีแต่ภาพไม่มีเสียง รวมไปถึงจุดเปลี่ยนของเรื่องราวความรักทำเอาสะเทือนอารมณ์เอามากๆ\n\nตัวหนังสะท้อนแง่มุมของความรักที่เกิดขึ้นในยุคปัจจุบันได้ลึกซึ้ง ในแง่ของความรักที่เรียบง่ายแค่ปลายนิ้วคลิก และความรักที่ต้องการแค่เข้าใจกันเท่านั้นถึงแม้มันจะไปในทิศทางไหนก็ไม่ใช่สิ่งสำคัญ ต้องขอชมฝีมือการเขียนบทและกำกับของ สไปค์ โจนซ์ และน้ำเสียงพราวเสน่ห์ของ สการ์เลต โจแฮนสัน ที่เล่าเรื่องความรักที่ไม่ธรรมดาของชายหนุ่มธรรมดาได้อย่างน่าทึ่ง เศร้า และอิ่มเอมหัวใจไปพร้อมๆกันได้ รวมไปถึงเพลงและดนตรีประกอบที่ลงตัวและชวนน้ำตาซึมกันเลยทีเดียว มุมมองความรักของแต่ละคนอาจทำให้ความชอบที่มีต่อภาพยนตร์เรื่องนี้แตกต่างกันไปครับ แต่ถึงอย่างไร ความรักก็เป็นสิ่งสวยงามเสมอ\n\n\"Falling in love is a crazy thing to do. It's kind of like a form of socially acceptable insanity.\"\n\nคะแนน IMDb 09/02/14 : 8.4/10\n\nคะแนนส่วนตัวโดยผมเอง\nเนื้อเรื่อง, Creative : 9.0/10\nการแสดง, Emotional : 9.5/10\nCG : -\nTotal : 9.0/10\n\n\n\nเพื่อนๆสามารถติดตามรีวิวภาพยนตร์เรื่องอื่นๆจาก Facebook ผมได้นะครับจากลิ้งค์ https://www.facebook.com/mc.gugog\n\nขอบคุณสำหรับการติดตามครับผม\n"}
