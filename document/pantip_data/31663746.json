{"movie_name": "永遠の0", "text": "หนังที่ดังที่สุดในญี่ปุ่นตอนนี้ วินาทีนี้ เรื่องราวที่เกี่ยวกับหลานชายที่เดินทางตามหาเรื่องราวของคุณตาที่แท้จริงของตน ซึ่งเป็นผลอากาศยานพลีชีพคามิคาเซ่ในช่วงสงครามโลกครั้งที่สอง ซึ่งยิ่งสืบไปก็ยิ่งพบกับตัวตนของคุณตาซึ่งเป็นคนที่ให้ความสำคัญกับการมีชีวิตอย่างที่สุด ทำไมสุดท้าย เค้าถึงเลือกที่จะพลีชีฟตนเองกันละ?\n\nหนังเรื่องนี้ เป็นหนังที่เข้ามาได้แล้วสองเดือน (ตั้งแต่ธันวาปีที่แล้ว) แต่ยังคงเป็นแชมป์อันดับ 1 บ็อกซออฟฟิซของญี่ปุ่นอยู่มา 8 สัปดาห์แล้ว กระแสยังดีต่อเนื่องสุดๆ ตอนแรกที่ผมไปดูวันนี้ ก็แอบคิดว่ารอบหนังคงน้อยแน่นอน เพราะเข้านานแล้ว สรุปคิดผิดสุดๆครับ รอบหนังมากกว่าหนังใหม่บางเรื่องด้วยซ้ำ ยิ่งกว่านั้น คนมาดูล้นโรงมากๆ ทั้งๆที่ญี่ปุ่นตอนนี้ กำลังเจอหิมะคลุมที่ทำให้การเดินทางลำบากอยู่ เรียกว่าดังจริงจังเลยทีเดียว\n\n\n\nสไตล์การเล่าเรื่องของหนังเรื่องนี้จะเป็นแนวเล่าย้อนอดีต จากมุมมองของหลายๆตัวละครที่มีต่อ มิยาเยะ คิวโซ ตัวเอกของเรื่อง ซึ่งทำออกมาได้ดีมาก เพราะทุกตัวละครต่างเล่าเรื่องของตัวเค้าในมุมมองที่ต่างกันออกไป ทำให้เราสงสัยและอยากติดตามแทบตลอดทั้งเรื่อง ฉากแอ๊กชั่นในเรื่องนี้ทำออกมาสมจริงมากจนน่ากลัว วิช่วลในเรื่องก็สวยมากๆ เพลงบรรเลงประกอบก็เจ๋งสุดๆ รวมถึงการเฉลยเรื่องราวในตอนหลังก็ไม่มีช่องโหว่เลยแม้แต่นิดเดียว ทำให้ตัวหนังโดยรวมมันลงตัวไปหมด\n\n\n\nสำหรับการแสดง ทุกคนทำหน้าที่ได้ดี ตีบทแตกหมด แต่ที่สุดจริงๆคงต้องยกให้ โอคาดะ จุนอิจิ ที่เล่นเป็นมิยาเบะได้มีมิติมากๆ ฉากจะเท่ก็โครตเท่ ฉากเศร้าก็เล่นซะร้องไห้ขี้มูกโป่ง (ไม่ล้อเล่น ขี้มูกโป่งจริงๆ ไม่ห่วงหล่อเลย) รวมทั้งฉากสุดท้ายของเรื่องที่ทำเอาทั้งขนลุกในความเท่ แต่น้ำตามันก็ไหลไปพร้อมๆกัน (ร้องทั้งโรงครับ งานนี้)\n\nสรุปเป็นหนังที่สมคำล่ำลือครับ ไม่แปลกใจเลยว่าทำไมทำเงินไปได้เกือบ 7 พันล้านเยนแล้ว เป็นหนังสงครามที่ชอบที่สุดตั้งแต่ดูมา (และติดท็อป 10 หนังโปรดตลอดกาล)\n\nส่วนตัวแอบหวังให้เรื่องนี้เข้าไทยมากๆครับ เพราะอยากให้ทุกคนดูกันจริงๆนะ\n"}
