{"movie_name": "Jupiter Ascending", "text": "[Mini-Review] Jupiter Ascending ศึกดวงดาวพิฆาตสะท้านจักรวาล (No spoil)\n\nจูปิเตอร์ โจนส์ (มิลา คูนิส) หญิงสาวที่เกิดภายใต้ท้องฟ้ายามค่ำคืนต้องมาเผชิญอยู่ในโลกแห่งความจริงอันหนาวเหน็บ โดยมีอาชีพทำความสะอาดห้องน้ำในเมืองใหญ่ และต้องทำงานหนักอย่างไม่มีที่สิ้นสุด ถึงแม้จะเป็นอย่างนั้น แต่ชีวิตของเธอกลับถูกกำหนดไว้ให้เป็นราชินีของจักรวาลโดยที่เธอไม่รู้มาก่อน จนกระทั่ง เคน (แชนนิง เททัม) นักดัดแปลงพันธุกรรม อดีตนักล่าของกองทัพได้เดินทางมายังโลก และนำเธอไปสู่ชะตากรรมที่รอเธอมาแสนนาน และเธอคนเดียวที่จะเป็นผู้ปรับเปลี่ยนความสมดุลของจักรวาล (Cr.majorcineplex.com)\n\nผลงานการกำกับเรื่องล่าสุดของสองพี่น้อง Wachowski ผู้กำกับภาพยนตร์ไซไฟสุดล้ำอย่าง The Matrix ไตรภาคและ Cloud Atlas ตัวหนังบอกเล่าเรื่องราวของตัวละครหลักได้อย่างน่าสนใจในช่วงต้นเรื่อง ก่อนจะดำเนินสู่ห้วงสงครามที่เป็นเรื่องราวของเนื้อเรื่องทั้งหมด โดยสเกลของหนังในส่วนนี้ค่อนข้างกว้างใหญ่ไพศาล แต่หนังยังไม่สามารถสร้างแรงดึงดูดในส่วนของเรื่องราวและปฏิสัมพันธ์ของบางตัวละครที่ปูมหลังไว้ในช่วงต้นเรื่อง แม้การนำเสนอความนุ่มลึกของตัวละครและปรัชญาแฝงภายในเนื้อหาที่เป็นอัตลักษณ์ของผู้กำกับสองพี่น้อง Wachowski จะมีอยู่บางตา ทว่างานภาพและ CG กลับยอดเยี่ยมมาก สีสันและการกำกับภาพในช่วงสู้รบทำออกมาได้ตระการตาและลุ้นระทึกเอาการ สำหรับระบบ 3D ในเรื่องนี้ดีงามมาก การสู้รบหลายๆฉากทำเอาสะดุ้ง และโยกหลบไปตามทิศทางของยานกันเลยทีเดียวครับ\n\nMy Score : 6.5/10\n\n"}
