{"movie_name": "Guardians of the Galaxy : รวมพันธุ์นักสู้พิทักษ์จักรวาล", "text": "       เมื่อ ปีเตอร์ จอมโจรนักท่องอวกาศ บุกเข้าไปขโมยวัตถุทรงกลมลึกลับที่เรียกว่า ออร์บ จนต้องตกเป็นเป้าการตามล่าของจอมวายร้ายของจักรวาล ประกอบกับการที่เขาเะงมารู้ทีหลังยังได้มาถึงอันตรายที่แท้จริงของออร์บที่เขาขโมยมา ทำให้เขาจำต้องร่วมมือกับเหล่าร้ายอีก 4 คน เพื่อหลบหนีจากการตามล่า และปกป้องจักรวาลแห่งนี้ไว้ให้ได้\n\n       เป็นหนังมาร์เวลอีกเรื่อง ที่เต็มไปด้วยสีสัน ความสนุก บันเทิงและมันส์สะใจ แถมยังเต็มไปด้วยมุขเกรียนๆติดตลก เรียกเสียงฮาได้เกือบทุกสถานการณ์ ซึ่งผมว่าหนังเรื่องนี้ทำได้ดี ลงตัวมากๆในทุกๆด้าน\n\n       ไม่ว่าจะเป็นเนื้อเรื่อง ที่ค่อนข้างกระชับ รวดเร็วและเข้าใจง่าย ตัวละครแต่ละตัวต่างก็มีเอกลักษณ์เฉพาะตัว (ข้อเสียคือ ประวัติของตัวละครแต่ละตัวไม่ค่อยเคลียร์เท่าไหร่ คงเพราะไม่มีเวลาเล่าหมดมั๊ง) ทำให้รับส่งบทได้ดีตามสไตล์ของแต่ละคน\n\n       ส่วนฉากแอคชั่นสู้รบก็ยิ่งใหญ่ อลังการงานสร้าง ภาพสวย CG เนียน แถมยิงกันถล่มทลาย มันส์สะใจ เทคโนโลยีอุปกรณ์ไฮเทคก็ขนกันมาแบบไม่กลัวเปลืองงบ ในเรื่องของเพลงประกอบก็โดดเด่น สามารถเอาเพลงยุค 80 มาผสมผสานได้อย่างลงตัว กลายเป็นหนังที่ดูสนุกสนาน ไม่เครียดจนเกินไป\n\n       โดยรวมถือว่าเป็นหนังดีที่ไม่ควรพลาดอีกเรื่องเลยหละครับ ทั้งสนุก มันส์ สะใจ ปนดราม่านิดๆ มีความเป็นฮีโร่สูง ถึงจะออกแนวกวนๆหน่อยก็เถอะ (บางอารมณ์ดูแล้วก็รู้สึกเหมือนดูหนังขบวนการห้าสีแฮะ) ลองไปดูกันนะครับ อ่อ หลัง End Credit มีอีกสองฉากตามสไตล์หนังค่ายนี้นะครับ อย่าเพิ่งรีบลุก รอดูกันให้จบหละ\n9/10\n"}
