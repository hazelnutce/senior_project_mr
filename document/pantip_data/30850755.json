{"movie_name": "Europa Report", "text": "หากพูดถึงหนังตะลุยอวกาศ ที่ไม่นับว่าเป็น Fantasy แต่เน้นความสมจริง หรือพยายามตีให้เทคโนโลยีอยู่กรอบที่มนุษย์พึงจะประดิษฐ์ได้จริงๆ เราจะพบว่า \"อวกาศ\" อันลึกลับดำมืด เป็นตัวละครร้ายในหนังแสนน่ากลัว\n\nผมมองว่า \"อวกาศ\" ที่เป็นปริศนา สร้างความกลัวให้กับมนุษย์ เหมือนกับ \"ความมืด\" ครับ เราไม่รู้ว่าในอวกาศที่มืดมิดนั้นมีอะไรอยู่บ้างกันแน่ ทำให้หนังตะลุยอวกาศมักจะสร้างออกมาเป็นแนวตื่นเต้น สยองขวัญ สั่นประสาท\n\nEuropa Report สื่อความน่ากลัวของการไปอวกาศได้ดีเยี่ยมทีเดียว โดยเฉพาะการใส่ความสมจริงของเนื้อเรื่องแนว Found Footage หรือเทปที่ถูกค้นพบ ในกรณีนี้เป็นวิดีโอที่ถูกบันทึกไว้โดยลูกเรือ Europa One ที่ถูกส่งไปยัง Europa ดวงจันทร์ของดาวพฤหัส เพราะบน Europa นั้นมีน้ำ และมนุษย์เชื่อว่า ที่ไหนมีน้ำ ที่นั่นมีชีวิต นอกจากนี้หนังยังเสริมความสมจริงด้วยการใส่ Mockumentary หรือสารคดีปลอม (ที่ทำให้สมจริง) เพื่อช่วยยกระดับความสมจริง และความจริงจังของหนังเข้าไปอีก\n\nทุกอย่างในหนังทำได้อย่างดีเยี่ยมทีเดียว ทั้งการแสดง เนื้อเรื่อง แรงกดดัน ความลุ้นระทึก แต่เสียอย่างเดียวว่าหนังค่อนข้างจะซ้ำเดิม โดยเฉพาะการเฉลยปมสำคัญในหนัง ที่ลดระดับความสมจริงและความตื่นเต้นของหนังกลับมาสู่หนังระทึกขวัญอวกาศทั่วๆไป\n\nถึงอย่างไรก็ไม่ใช่หนังที่คอหนังอวกาศจะมองข้ามครับ ถ้าไม่นับว่าแนวทางของหนังซ้ำกับหลายๆเรื่องที่ผ่านมา ถือว่าเป็นหนังระทึกขวัญอวกาศแนวสมจริงที่ไม่ควรมองข้ามเลยล่ะครับ\n\n>>>> B- <<<<\n\nhttps://www.facebook.com/photo.php?fbid=702950986388615&set=a.261764163840635.83587.246975608652824&type=1&theater\n"}
