{"movie_name": "Snowden", "text": "Snowden (ไม่สปอยเนื้อหาสำคัญ)\n.\nภาพยนตร์ดัดแปลงจากเหตุการณ์จริงสุดอื้อฉาวของ Edward Snowden ผู้ถูกตามล่าจากรัฐบาลสหรัฐเพื่อมารับความผิด จากที่นำความลับของโครงการใหญ่ในสำนักงานมั่นคงแห่งชาติของสหรัฐ (NSA) มาเผยแพร่ให้ทั่วโลกประจักษ์ถึงการคุกคามสิทธิและเสรีภาพขั้นพื้นฐานจากการที่รัฐบาลสหรัฐใช้เทคโนโลยีเข้าไปสอดแนมชีวิตของประชาชนทุกคน นำแสดงโดย Joseph Gordon-Levitt กำกับภาพยนตร์โดยผู้กำกับผู้ที่สามารถถ่ายทอดประเด็นทางการเมืองได้อย่างหนักหน่วง Oliver Stone (JFK (1991), World Trade Center (2006) และ Wall Street: Money Never Sleeps (2010))\n.\nอีกหนึ่งภาพยนตร์ที่ถ่ายทอดเรื่องราวของ Edward Snowden หลังจากที่ก่อนหน้านี้มีภาพยนตร์แนวสารคดีตีแผ่เหตุการณ์สำคัญในครั้งนี้มาแล้วอย่าง Citizenfour (2014) โดยในเวอร์ชั่นนี้เป็นภาพยนตร์ที่มีเนื้อหาดัดแปลงจากเหตุการณ์ที่เกิดขึ้นจริง ลงลึกถึงเรื่องราวชีวิตของสโนวเดน แต่สามารถเข้าถึงและเห็นภาพรวมของเหตุการณ์ได้ง่ายกว่าสำหรับผู้ชมทั่วไป ตัวหนังบอกเล่าเรื่องราวเหตุการณ์คู่ขนานในช่วงที่เขาเปิดเผยข้อมูลทั้งหมดให้กับสื่อกับเหตุการณ์สำคัญที่เกิดขึ้นตั้งแต่เขาก้าวเข้ามารับใช้ชาติ ซึ่งหนังเลือกที่จะลงลึกถึงเรื่องราวชีวิตของสโนวเดนด้านความสัมพันธ์กับผู้คนรอบข้างรวมถึงสภาพจิตใจเป็นหลัก โดยตัดสลับกับความระทึกและเหตุการณ์ครั้งสำคัญที่เกิดขึ้นในสหรัฐ ซึ่ง Joseph Gordon-Levitt สามารถถ่ายทอดบุคลิกความเป็นสโนวเดนได้เป็นอย่างดี ส่วน Shailene Woodley นักแสดงนำหญิงจาก Divergent ซีรี่ส์ สามารถเข้าถึงซีนอารมณ์และบอกเล่าถึงผู้เป็นคู่ชีวิตของสโนวเดนได้ยอดเยี่ยมมากๆ นอกจากนี้ยังมีนักแสดงมาสมทบอีกคับคั่งอย่าง Zachary Quinto จาก Star Trek ซีรี่ส์ และ Nicolas Cage หลังจากที่ป๋าหายไปกับหนังเกรดบีไปนานอีกด้วย นับเป็นอีกหนึ่งภาพยนตร์ที่บอกเล่าเรื่องราวชีวิตของ Edward Snowden ได้อย่างเข้มข้น แม้อาจไม่ลื่นไหลในด้านอรรถรสการรับชม แต่สามารถถ่ายทอดเรื่องราวและเหตุการณ์สำคัญที่เกิดขึ้นได้เป็นอย่างดีครับ\n.\nMy Score : 8.0/10\n\n\nแก้ไขข้อความเมื่อ 9 ตุลาคม 2559 เวลา 21:40 น."}
