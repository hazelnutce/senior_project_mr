{"movie_name": "รีวิวหนังเรื่อง The Lazarus Effect", "text": "ให้ 5.5/10 หนัง Horror-Thriller เรื่องราวของกลุ่มนักวิทยาศาสตร์ที่คิดค้นวิธีฟื้นคืนซากสัตว์ให้กลับมามีชีวิตได้ใหม่อีกครั้ง และได้นำไปทดลองใช้กับคนเมื่อสาวคนหนึ่งในทีมเกิดตายเพราะอุบัติเหตุ ผลงานกำกับของ David Gelb ที่สร้างชื่อมาจากหนังสารคดีเรื่อง Jiro Dreams of Sushi (2011)\n\nเรื่องในช่วงต้นดำเนินเรื่องค่อนข้างช้า และเนื้อหาวิชาการเยอะเหมือนกำลังดูหนังสารคดีในแนวที่ผู้กำกับถนัด แต่ก็ไม่ได้อยู่ในเนื้อหาที่เข้าใจยากอะไร ตัวละครน้อยไม่ใช่ปัญหา ปัญหาคือเส้นเรื่องตรงแด่วเหมือนชีพจรคนตาย มีเพียงเส้นขององค์กรที่ตัวละครได้ทุนเข้ามาตัด ซึ่งให้อารมณ์คล้ายกับการเอาที่ปั้มหัวใจมากระตุ้นชีพจรเส้นเรื่องที่ตายให้กลับมาวิ่งขึ้นลง แต่กลับกลายเป็นว่าเป็นการดันทุรังยื้อชีวิตซะมากกว่า เพราะเส้นเรื่องกระตุ้นไม่ขึ้นและกลับมาตายอยู่ดี โดยในกรณีนี้ถ้าปล่อยให้เส้นเรื่องตายไปเลยก็อาจจะดีกว่า เพราะจะไม่เห็นถึงความตั้งใจในการดันทุรัง\n\nจังหวะการดำเนินเรื่องเป็นไปตามขนบหนังแนวสยองขวัญ ระทึกขวัญ ที่ไม่ใหม่ กับฉากผีเชยๆ ซึ่งหาความน่ากลัวได้ไม่เจอ พระเอกแก่ไม่ว่า แต่หาความหล่อและเสน่ห์ได้ไม่มี ขอบอกว่าจริงๆแล้วมันคือหนังเรื่อง Frankenweenie (2012) ผสมเข้ากับ Lucy (2014) รวมเข้ากับขนบหนังไล่ฆ่าทั่วๆไป ในประเด็นที่ขาดเหตุผลแรงจูงใจในการฆ่าได้ไม่เพียงพอ แต่ก็ยังดีที่ยังพอมีบางฉากที่ทำให้กดดันและลุ้นได้บ้างแบบชั่วคราว\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
