{"movie_name": "Prisoners (2013)", "text": "เมื่อสองครอบครัวที่เป็นเพื่อนบ้านกัน มาร่วมฉลองวันกินไก่งวงด้วยกัน ก่อนจะพบว่าลูกสาวคนเล็กของทั้งสองบ้านหายตัวไปพร้อมกัน นั่นกลายเป็นสาเหตุให้พ่อของทั้งสองบ้านต้องออกตามหาลูกสาวของตน ไม่ว่าจะร่วมกับตำรวจที่มาช่วยคลี่คลายคดี หรือจะหาแก้วตาดวงใจในวิธีของตัวเอง\n\n‘Prisoners’ กำกับโดย Denis Villeneuve ผู้มีเครดิตจาก ‘Incendies’ เมื่อปี 2010 และหนังยังมีนักแสดงสำคัญร่วมงานด้วย อย่าง Hugh Jackman, Jake Gyllenhaal, Viola Davis , Melissa Leo, Dylan Minnette และอีกหลายคน\n\n\n\nหนังจะมี “หลายสิ่ง” ปะปนกันอยู่ในเรื่องเดียวนะครับ\n- แกนหนึ่งอาจจะพูดถึงศรัทธาในพระเจ้า การเลือกจะเชื่อมั่นหรือหมดความเชื่อมั่นซึ่งอาจเป็นต้นกำเนิดของพฤติกรรมผู้คนได้\n- อีกแกนหนึ่ง อาจจะดูเป็นแกนเล็กๆ มันเป็นเรื่องศีลธรรมความถูกต้อง บางครั้งเราละทิ้งความดี หันเหตัวเองเข้าสู่อารมณ์ด้านมืดไปทำในสิ่งที่ไม่ถูกต้อง-ผิดกฏหมาย-ผิดศีลธรรม เพียงเพื่อต้องการมุ่งสู่เป้าหมาย\n- ส่วนอีกแกนหนึ่ง มันคือการไขปริศนาที่ซับซ้อนเหมือนกับเขาวงกต และหนังก็เอาเขาวงกตมาใช้เป็นลูกเล่นเสียด้วย การเขียนบท การดำเนินเรื่องที่ทำให้เราเขว ทำให้เราเดาทางกันไม่ถูกแม้ว่าจะพอมีข้อมูลน่าสงสัยถูกส่งเข้าสมองมาเรื่อยๆ ก็ตาม\n\nเราอาจได้ข้อมูลที่นำไปสู่คำตอบแล้ว แต่ก็มักจะถูกล่อหลอกด้วยพฤติกรรมของตัวละครเพื่อให้เราไขว้เขวได้ แต่การแสดงของทั้ง Hugh และ Jake โดยเฉพาะรายแรกที่บีบเค้นน้ำตาคนดูให้ไหลตามได้ ก็ต้องชื่นชมกันล่ะสำหรับจุดเด่นตรงนี้ จนเรียกได้ว่า หนังทำให้ผมต้องถอนหายใจอยู่หลายที นัยว่าจิตก็หนักใจอยู่กับทุกข์ที่พ่อๆ ในหนังต้องเผชิญ มันดูจริงจนต้องอินตามเลยสิ..ว่างั้น จะว่าไป หนังก็ถ่ายภาพออกมาได้สวยงาม แถมยังมีสัญลักษณ์สอดแทรกอยู่ด้วย จนบางที ดูครั้งเดียวก็อาจจะเก็บได้ไม่มากพอ\n\nก่อนดูหนังก็ไม่เข้าใจชื่อเรื่อง กว่าจะรู้ว่าทำไมชื่อ Prisoners ก็เกือบจบละ หนังเอาเราอยู่จริงๆ\n\nเพิ่มเติม : http://bit.ly/18SJXVr\n"}
