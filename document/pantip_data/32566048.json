{"movie_name": "The Maze Runner", "text": "หนังจากหนังสืออีกเรื่อง ที่เล่าถือ กลุ่มวัยรุ่นที่อยู่ดีๆ ก็ต้องมาอยู่ท่ามกลางทุ่งหญ้าและป่าผืนเล็กๆ ใจกลางของเขาวงกตขนาดมหึมาที่พวกเขาก็ไม่ทราบที่มาของมัน หนังเรื่อง “The Maze Runner” เป็นหนังเรื่องหนึ่งที่สร้างมาจากหนังสือของ James Dashner วรรณกรรมเยาวชนที่ถูกสร้างเป็นหนังโดยผู้กำกับหน้าใหม่อย่าง Wes Ball\n\n\nอยู่ดีๆ โทมัส (Dylan O’Brien) ก็ตื่นขึ้นพบว่าตัวเองกำลังอยู่ในลิฟต์ที่ทะยานขึ้นไปสู่ด้านบน ก่อนจะหยุดกึกและถูกเปิดออก พบเจอกับหนุ่มวัยรุ่นมากมาย เขาจำไม่ได้ว่าตัวเองเป็นใคร และเพิ่งได้รับรู้ว่าทุกคนที่มาใหม่ก็จะมีอาการเช่นนี้ทุกคน และไม่กี่วัน เขาจะจำชื่อตัวเองได้ แต่ก็จำได้แค่นั้น\n\nแล้วจู่ๆ ก็มีอีกคนที่ถูกส่งตามมา เธอคือ เทรีซ่า (Kaya Scodelario) เป็นผู้หญิงคนแรกของที่นี่ ความน่าเคลือบแคลงบางอย่าง ทำให้เกิดความแตกแยกในกลุ่มและโทมัสผู้กลายเป็น Runner (นักวิ่ง) จะต้องร่วมด้วยช่วยแก้ไขมัน\n\nพล็อตหนังของการหาทางออกจากการถูกคุมขัง เริ่มต้นเรื่องที่ดูเหมือนเราจะไม่ค่อยได้ข้อมูลอะไรมากนัก เป็นเหมือนคนที่เพิ่งถูกส่งตัวมาอยู่ในเขาวงกตเป็นวันแรก ก่อนที่จะค่อยเรียนรู้สถานการณ์จากคนในค่ายนั้นมากขึ้นเรื่อยๆ พร้อมๆ กันไปกับตัวละครอย่าง โทมัส ผู้ที่แตกต่างอย่างเห็นได้จากคนอื่นๆ ซึ่งก็สร้างความเปลี่ยนแปลงทั้งแง่บวกและลบให้เกิดขึ้นกับทุกคนในค่าย เกิดทั้งความเชื่อมั่นและความไม่ไว้เนื้อเชื่อใจ\n\nบรรยากาศของหนังที่สร้างความเคลือบแคลงสงสัย พาให้ลุ้นหาคำตอบไปจนจบ ไม่ได้คาดหวังอะไรมาก ก็เลยพบว่ามันก็สนุกดีนี่นา\n\nThe Maze Runner เมซ รันเนอร์ วงกตมฤตยู | http://bit.ly/WXsIUP\n"}
