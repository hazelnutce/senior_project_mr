{"movie_name": "ทองดีฟันขาว", "text": "\" นี่มันกำเริบเสียจริง...ไอฟันขาว! \"\n----------------------------------\n\"ทองดีฟันขาว\" (7.5/10)\n\n\nสวัสดีครับเพื่อนชาว Pantip ทุกท่านวันนี้เพจหนัง \"Movies Feedback\" ขอเสนอความเห็นหลังชมภาพยนตร์เรื่อง \"ทองดีฟันขาว\" ทางไปเพจผมครับ -->  https://www.facebook.com/FeedbackMovies\n\nเรื่องย่อ:\n\"ทองดีฟันขาว\" ภาพยนตร์อิงประวัติศาสตร์ผลงานการกำกับเรื่องล่าสุดของ \"บิณฑ์ บรรลือฤทธิ์\" ที่หยิบเรื่องราวความมุ่นมั่นและความกล้าหาญของ \"จ้อย\" หรือ \"ทองดี\" (บัวขาว บัญชาเมฆ) ชายหนุ่มที่ต้องระหกระเหินจากครอบครัวออกเดินทางหาเลี้ยงชีพด้วยการแข่งชกมวยและร่ำเรียนศาสตร์การต่อสู้เพิ่มเติมจากครูมวยตามหัวเมืองต่างๆ ระหว่างการตระเวนแข่งขัน เขาได้พบกับ \"รำยง\" สาวคนรัก และเพื่อนร่วมเดินทางอย่าง \"บุญเกิด\", \"หมวยเล็ก\" และ \"ถึก\" จนกระทั่งวันหนึ่ง \"ทองดี\" ได้มีโอกาสเข้าร่วมชกแข่งขันในงานเฉลิมฉลองการขึ้นครองเมืองของเจ้าเมืองตากพระองค์ใหม่ ซึ่งต่อมาคือ \"พระเจ้าตากสินมหาราช\" และได้แสดงฝีไม้ลายมือได้จนเป็นที่ประทับใจส่วนพระองค์ \"ทองดี\" ได้รับการแต่งตั้งให้เป็นทหารเอกคู่ใจแห่งพระเจ้าตากสินมหาราช และเป็นจุดเริ่มต้นของการสร้างวีรกรรมเพื่อชาติจนกลายมาเป็นหนึ่งในวีรบุรุษของคนไทยที่รู้จักกันในนาม \"พระยาพิชัยดาบหัก\"\n\nความเห็นส่วนตัว:\nผมไม่ได้คาดหวังอะไรนักกับภาพยนตร์เรื่องนี้ แถมยังทำใจไว้ก่อนชมแล้วด้วยหากผลที่ออกมามันจะไม่น่าประทับใจ แต่แล้วสิ่งได้รับชมมันกลับเกินคาด คือตัวหนังเองก็ไม่ได้หวือหวามากในแง่ของคุณภาพ แต่ในแง่ความบันเทิงของ \"ทองดีฟันขาว\" ถือว่ากู้หน้าหนังให้เป็นบวกได้ดีทีเดียว ไม่ว่าจะเป็นงานแอ๊กชั่นที่ทำได้สวยสมจริง แถมชวนให้ตื่นเต้นเล็กๆ หรือจะเป็นงานคอมเมดี้ที่มีมาให้อมยิ้มเป็นระยะๆ ซึ่งส่วนนี้ก็เพียงพอให้หนังสอบผ่านในประเด็นเป้าหมายหลักที่หนังต้องการจะสื่อสารกับผู้ชม (งานแอ๊กชั่นและคอมเมดี้) แต่ถ้าจะพูดถึงหนังไทยที่ครบถ้วนทุกองค์ประกอบ \"ทองดีฟันขาว\" ยังจัดว่าห่างชั้นในหลายๆประเด็น โดดเด่นที่สุดคงจะหนีไม่พ้นงานแอ็คติ้ง ที่ตัวละครหลายๆตัวยังแสดงได้ไม่เนียน โดยเฉพาะตัว \"ทองดี\" ที่ได้บัวขาวมานำแสดง คำพูดและท่าทางของเขายังดูเก้ๆกังๆ ขาดความเป็นธรรมชาติจนคล้ายการต่อบทพูดกันไปมา แต่ก็ต้องเข้าใจว่าบัวขาวไม่ใช่นักแสดง ผลที่ออกมามันจึงไม่หนักหนาสาหัสอะไรนัก (แต่ด้วยความที่มันเป็นภาพยนตร์ส่วนนี้จะไม่พูดเลยก็ไม่ได้) นอกจากนี้ การแสดงของอีกหลายๆตัวละครก็ยังดูตลกๆ คือมันยังทำให้ผมเชื่อในตัวละครนั้นไม่ได้ ปัญหาอีกหนึ่งอย่างของหนังก็คือ \"บทภาพยนตร์\" ที่ดูแล้วออกแนวเขียนมาเพื่อเน้นการโชว์ศิลปะแม่ไม้มวยไทยมากไปหน่อย เอะอะก็ชกมวยตลอด เพราะหากตัดส่วนนั้นออกไป หนังก็จะไม่มีเรื่องเล่าอะไรมากนัก อีกนิดนึงที่ต้องพูดถึงก็คือหลายๆสถานการณ์ก็ดูจะบังเอิญไปหน่อย ความสมเหตุสมผลของเรื่องจึงลดน้อยลงไปด้วย\n\nอย่างไรก็ตาม อย่างที่ผมได้กล่าวไปแล้วในตอนต้นว่าภาพยนตร์เรื่อง \"ทองดีฟันขาว\" มีความบันเทิงในระดับที่ผมเองก็รู้สึกสนุกไปกับมัน ผมเลยมั่นใจได้ว่าหากทุกท่านไม่คิดอะไรมากและอยากที่จะเข้าไปชมหนังเรื่องนี้เพื่อพักผ่อนหย่อนใจ เสพสิ่งบันเทิงและผ่อนคลายความเครียด ผมมั่นใจว่าหนังเรื่องนี้ก็ไม่น่าจะทำให้ผิดหวังครับ\n\nเพื่อนๆสามารถเข้าไปกดไลก์และติดตามการรีวิวหนังกันได้ที่  https://www.facebook.com/FeedbackMovies\nMoviesFeedback No.19/2017 (254)\n\nแก้ไขข้อความเมื่อ 14 กุมภาพันธ์ เวลา 01:18 น."}
