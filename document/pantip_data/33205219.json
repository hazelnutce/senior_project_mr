{"movie_name": "รีวิวหนังเรื่อง The Rewrite", "text": "ให้ 7/10 หนังแนวโรแมนติกคอมเมอดี้ เรื่องราวของนักเขียนตกอับ (Hugh Grant) ที่ต้องจำยอมผันตัวเองมาเป็นอาจารย์สอนเขียนบทภาพยนตร์ให้กับมหาวิทยาลัยในเมืองเล็กๆแห่งหนึ่ง ผลงานเขียนบทกำกับของ Marc Lawrence จาก Music and Lyrics (2007) โดยในหนังเรื่องนี้ยังได้ J.K. Simmons ผู้เล่นเป็นคุณครูสุดโหดในเรื่อง Whiplash (2014) ที่เพิ่งได้เข้าชิงออสการ์มาร่วมแสดงเป็นสีสันด้วย\n\nเนื่องจากตัวละครหลักอย่าง Hugh Grant ปัจจุบันอายุปาไป 50 กว่าแล้ว เส้นความรักของเรื่องก็คงจะหวือหวาคิกขุเหมือนตอนที่อายุน้อยกว่านี้ก็คงจะดูไม่ค่อยสมวัยนัก The Rewrite จึงเป็นความรักแบบผู้ใหญ่ที่เริ่มจากการเป็นคนรู้จัก คุยกันรู้เรื่อง และเข้าใจกันซะมากกว่า ชอบ J.K. Simmons ตลกดี และชอบชื่อไทยของหนังเรื่องนี้คือ “เขียนยังไงให้คนรักกัน”\n\nThe Rewrite เป็นหนังที่ดูง่ายและสนุก แม้ว่าบทสนทนาส่วนใหญ่จะวนเวียนอยู่กับเรื่องดาราใน Hollywood หนัง หนังสือ บทหนัง นักเขียน ผู้เขียนบท ควบคู่ไปกับเส้นความรัก ซึ่งถ้าคนที่เป็นแฟนหรือติดตามเรื่องราวของวงการหนังและหนังสืออยู่แล้วก็จะยิ่งขำกับมุกที่หนังนำมาเล่นมากขึ้น หากไม่ได้ติดตามก็ยังขำเหมือนกัน\n\nเมื่อเปรียบ Music and Lyrics กับ The Rewrite แล้ว Music and Lyrics ถือว่าสนุกกว่าและสมบูรณ์แบบ ซึ่งเมื่อไปชมก็ไม่ควรนำไปเปรียบเทียบ เพราะประเด็นลูกเล่นของของเรื่องต่างกัน หากนำมาเปรียบกันก็คงจะไม่แฟร์นักกับผลงานเรื่องนี้ของ Marc Lawrence ที่เมื่อดูๆไปจะทำให้เกิดความคิดว่านี่อาจจะเป็นเรื่องราวชีวิตส่วนตัวของผู้กำกับเองซึ่งก็เป็นนักเขียนบทเหมือนกัน และยังมีผลงานที่ใครๆพูดถึงไม่หยุดอยู่เพียงเรื่องเดียวเหมือนกัน ซึ่งก็คือ Music and Lyrics นั่นเอง\n\nปล. นี่เป็นการให้คะแนนจากความคิดเห็นส่วนตัวเท่านั้น ซึ่งแต่ละคนมีมุมมอง ความชอบ ความคิดต่างกัน ซึ่งเมื่อคุณไปดูแล้วคุณอาจจะชอบหรือไม่ชอบก็ได้ค่ะ (แค่รักการดูหนังและอยากจะแชร์แลกเปลี่ยนความเห็นให้คนชอบดูหนังมาคุยกัน ไม่มีอะไรถูกหรือผิด ทุกคนไม่จำเป็นต้องมีความคิดเห็นเหมือนกันค่ะ)\n\nสามารถอ่าน Review หนังเรื่องอื่นๆได้ที่เพจ Movies Stalker ค่ะ  https://www.facebook.com/MoviesStalker\n"}
