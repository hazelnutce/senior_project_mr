{"movie_name": "Oz: The Great and Powerful", "text": "Oz: The Great and Powerful คือผลงานเรื่องล่าสุดของ Sam Raimi ที่สร้างต่อเติมจากเรื่อง The Wonderful Wizard of Oz วรรณกรรมเยาวนชื่อดังของอเมริกา และเคยนำมาสร้างเป็นหนังเพลงเมื่อปี ค.ศ. 1939 ภายใต้ชื่อ The Wizard of Oz  และถูกยกให้เป็นหนึ่งในหนังคลาสสิกเรื่องหนึ่ง รวมถึงยังเป็นต้นกำเนิดเพลง Over the Rainbow อันโด่งดังเลย แต่ถ้าเราไม่เคยรู้จักหรือสนใจ The Wizard of Oz มาก่อน จะมีปัญหาในการชม Oz: The Great and Powerful หรือป่าว บอกได้เลยว่า “ไม่” เพราะเรื่องนี้เป็นเรื่องราวที่แต่งขึ้นใหม่โดยอาศัยช่องว่างและวัตถุดิบจากเรื่องเดิม อีกทั้งตัวเนื้อเรื่องเองยังเกิดก่อน The Wizard of Oz ด้วย เพียงแต่ใครที่เคยดูเรื่องก่อนมาก็อาจรู้สึกเข้าถึงเรื่องนี้มากขึ้น เพราะมีหลายฉากหลายองค์ประกอบที่ชวนให้รำลึกความหลังไม่น้อย\n\nOz: The Great and Powerful อาจไม่ต่างจากหนังแนวแฟนตาซีผจญภัยเรื่องอื่นมากนัก เพราะโดยหลักก็ยังเน้นการขายงานสร้างและจินตนาการ ซึ่งก็ถือว่าทำออกมาได้อย่างยอดเยี่ยมเลยทีเดียว ขนาดดูระบบดิจิตอล ความสวยงามของภาพยังจับตามากๆ คิดว่าถ้าเป็น 3D คงเป็นอีกเรื่องที่ทำออกมาได้สุดยอดแน่ๆ หนังยังมีความเป็นหนังครอบครัวที่ดูกันได้ทุกเพศทุกวัย ฉากต่อสู้ต่างๆ ทำออกมาได้อย่างสวยงามและไม่ดูรุนแรงเกินไป ขณะเดียวกันการดึงดาราดังๆ มาเล่นก็ช่วยดึงดูดกลุ่มวัยรุ่นหรือผู้ใหญ่ตอนต้นที่ปกติอาจไม่ถูกกับหนังแนวนี้ได้เป็นอย่างดี\n\nอย่างไรก็ตาม นอกเหนือจากความสวยงามด้านภาพ Oz: The Great and Powerful มีดีมากกว่านั้น การเลือกเล่าเรื่องเกี่ยวกับพ่อมด Oz ทำให้เรื่องดูน่าสนใจมากยิ่งขึ้น ในขณะที่ตัวเอกในหนังแนวเทพนิยายส่วนใหญ่มักจะเป็นคนดีมีจิตใจบริสุทธิ์ แต่กับพ่อมด Oz เราคงไม่สามารถใช้คำนั้นได้ ในโลกปกติ Oz คือนักมายากลมือฉมังที่ใช้ชีวิตอยู่กับการหลอกลวง โป้ปด เห็นแก่ตัว และละโมบโลภมาก แม้กระทั่งเมื่อบอลลูนพัดเขามาที่ดินแดนมหัศจรรย์ก็ยังไม่วายไปหลอกเขาอีกว่าตัวเองเป็นพ่อมด แต่ในความไม่ดีของตัวละครนี่เอง ตัวหนังค่อยๆ เผยให้เห็นด้านที่ดีของ Oz มากขึ้นเรื่อยๆ แม้จะยังห่างไกลจากความดีตามแบบบรรดาพระเอกในเทพนิยายเรื่องอื่นๆ ก็ตาม หนังยังให้แง่คิดในการเป็น “ผู้ยิ่งใหญ่” ที่แท้จริง ซึ่งไม่ได้สำคัญอยู่ที่ตัวเราจะรู้สึกว่าตัวเอง “ยิ่งใหญ่” หรือไม่ ไม่ได้สำคัญที่การมีชื่อเสียงหรือเงินทอง แต่สำคัญที่ในแง่มุมของคน (และไม่ใช่คนในเรื่อง) รู้สึกว่าเรา “ยิ่งใหญ่” หรือไม่\n\nการเล่าเรื่องตัวละครที่เป็นสีเทาเช่นนี้ อาจดูไม่ใหม่นัก แต่การถ่ายทอดมาเป็นหนังครอบครัวที่มีเด็กมาดูไม่น้อย โดยยังรักษาความสมดุลไม่ให้พ่อมดออกมาเป็นตัวร้ายมากเกินไปจนกลายเป็น ตัวอย่างที่ไม่ดี ในขณะที่ยังรักษาบุคลิกของพ่อมด Oz ในแบบ The Wizard of Oz ไว้ได้ ตรงนี้ถือว่า ทำออกมาได้พอดีและน่าชื่นชมจริงๆ และการเลือก James Franco มารับบท Oz ถือเป็นการเลือกที่เหมาะเหม็งมากๆ เพราะทั้งหน้าตาและบุคลิกของเขาทั้งออกแนวเจ้าเล่ห์ วายร้าย แต่ขณะเดียวกันก็แฝงไปด้วยความน่าเห็นใจจนเกลียดไม่ลง\n\nแต่ที่ประทับใจสุดๆ ก็คือบทแม่มดทั้ง 3 ในเรื่อง คือ Glinda (Michelle Williams) Theodora (Mila Kunis) และ Evanora (Rachel Weize) ซึ่งอันที่จริงบทแม่มดเหล่านี้ไม่ได้มีมิติอะไรที่น่าสนใจนัก เมื่อเทียบกับเรื่องราวของพ่อมด Oz แต่การได้นักแสดงสาวสวยและมีฝีมือมาเล่นบทเหล่านี้ ก็ทำให้บทที่ไม่อะไรกลายเป็นมีเสน่ห์มาได้อย่างประหลาด โดยเฉพาะ Michelle Williams ในบท Glinda ที่สวยจับจิตกระแทกตามากๆ ทุกๆ ฉากที่เธอออกมาเล่นเอาลืมทุกสิ่งไปเลยทีเดียว ขณะเดียวนอกจากความสวย (มาก) แล้ว Michelle ทำให้เรารู้สึกได้ว่านี่แหละ “แม่มดฝ่ายดี” จริงๆ ส่วนแม่มดอีก 2 คนก็สวยและมีเสน่ห์ไม่แพ้กัน เรียกได้ว่า ต่อให้ใครไม่ชอบเรื่องเทพนิยายผจญภัย แต่เข้าไปดูแม่มด 3 สาว แค่นี้ก็คุ้มแล้ว\n\nตัวหนังยังมีตัวละคร CG ที่น่ารักและแย่งซีนอยู่ไม่น้อย โดยเฉพาะเจ้าลิงบินได้และตุ๊กตากระเบื้องเคลือบ ที่เชื่อว่าหลายคนต้องหลงรักแน่นอน และที่ชอบอีกอย่างคือเทคนิคการเล่าเรื่องด้วยภาพขาวดำในอัตราส่วน 4:3 ในช่วงต้นเรื่อง ก่อนจะขยายเป็นภาพสีสันสดใจเต็มจอ ซึ่งเป็นวิธีการที่ทำให้เรารู้สึกถึงความมหัศจรรย์ของดินแดน Oz เข้าไปอีก รวมถึงนำเรื่องราวมายากลมาเป็นส่วนหนึ่งของดินแดนเวทย์มนต์แห่งนี้ ก็ทำได้อย่างสนุก และแตกต่างจากดินแดนเวทย์มนต์อื่นๆ ไม่น้อย\n\nโดยรวมแล้วแม้ Oz: The Great and Powerful จะไม่ใช่หนังแนวเหนือความคาดหมาย หรือพยายามเล่าเทพนิยายในมุมมองที่แปลกใหม่แตกต่างไปจากเดิมมากนัก แต่ด้วยงานด้านภาพที่สวยสด การแสดงที่มีเสน่ห์ของเหล่าตัวละคร และเนื้อเรื่องที่แม้จะเดาง่ายแต่ก็เล่าออกมาได้อย่างสนุกทีเดียว รวมยังแทรกข้อคิดเรื่อง “ผู้ยิ่งใหญ่” ไว้ได้อย่างน่าประทับใจ ทำให้ถ้าใครชอบหนังแนวนี้อยู่แล้ว เชื่อว่าจะไม่ผิดหวัง แต่ถ้าไม่ แค่เข้าไปดูความงามของแม่มดสาวก็คุ้มแล้ว\n\nความชอบส่วนตัว: 8/10\n\nBlog: http://zeawleng.wordpress.com/2013/03/19/review-oz-the-great-and-powerful/\n\n\n\n\nเกร็ดน่าสนใจเกี่ยวกับลิขสิทธิ์ Oz\n\n\nต้นฉบับจริงๆ ของเรื่องราวในดินแดน Oz ก็คือหนังสือ The Wonderful Wizard of Oz ของ L.Frank Baum ซึ่งว่าด้วยเรื่องราวของเด็กหญิง Dorothy กับสุนัขคู่ใจ ที่หลงไปในดินแดนแห่ง Oz และต้องเดินทางไปหาพ่อมด Oz เพื่อเชื่อว่ามีเพียงเขาเท่านั้นที่จะช่วยให้เธอกลับบ้านได้ นำไปสู่การเดินทางพร้อมร่วมทางแสนประหลาด ได้แก่ หุ่นกระป๋องไร้หัวใจ สิงโจขี้ขลาด และหุ่นไล่กาไร้สมอง บทประพันธ์เรื่องนี้ได้ถูกนำไปสร้างเป็นหนังเพลงเรื่อง The Wizard of Oz ในปี ค.ศง1939 โดยมี Warner Brothers ซึ่งต่อมาหนังเรื่องนี้ก็ได้ขึ้นหิ้งหนังคลาสสิคเรื่องหนึ่ง (แม้ว่าตอนฉายแรกๆ จริงๆ จะไม่ค่อยประสบความสำเร็จก็ตาม)\n\nปัญหาใหญ่ของ Oz: The Great and Powerful ก็คือ ผู้สร้างครั้งนี้คือ Disney ซึ่งแม้จะได้รับลิขสิทธ์หนังสือจาก Baum แล้ว และสามารถเรื่องราวตามต้นฉบับได้เต็มที่ แต่ก็ต้องระมัดระวังไม่ให้ภาพที่ออกมาในหนังไปซ้ำกับ The Wizard of Oz มากเกินไป เพราะในหนัง The Wizard of Oz นอกจากจะมีส่วนต้นฉบับหนังสือแล้ว ส่วนที่เป็นจินตนาการที่ผู้สร้างต่อเติมเข้าไปเองด้วย ซึ่งส่วนหลังถือเป็นลิขสิทธิ์ของ Warner Brathers ที่ไม่สามารถนำมาใช้ได้ อาทิ ต้นฉบับมีเมืองมรกต The Wizard of Oz ก็มีเมืองมรกต Oz: The Great and Powerful สามารถมีเมืองมรกตตามต้นฉบับได้ แต่เมืองมรกตต้องมีลักษณะไม่เหมือนใน The Wizard of Oz\n\nดังนั้น อาจจะหวังยากหน่อยที่เราจะได้เห็น The Wizard of Oz ในเร็ววันนี้ เพราะปัญหาทางลิขสิทธิ์ แต่ถ้ามีก็อาจเป็น The Wizard of Oz ที่แตกต่างไปจากเวอร์ชั่น 1939 โดยสิ้นเชิงไปเลย อย่างไรก็ตาม ที่ไม่ต้องรอคือ ตอนนี้ด้วยความสำเร็จของ Oz: The Great and Powerful เลยมีประกาศสร้างภาค 2 ของเรื่องนี้มาแล้ว เพียงแต่ก็ยังเป็นเรื่องของพ่อมด Oz อยู่นั่นเอง\n\n\nแก้ไขข้อความเมื่อ 19 มีนาคม 2556 เวลา 15:20 น."}
